||194||
An Séala Eorpach Teanga 2010 bronnta ar ClubLeabhar.com

Bronnadh an duais Eorpach do  theangacha, An Séala Eorpach Teanga (Fraincís & teangacha eile seachas Gaeilge!) 2010, ar an gclub leabhar Gaeilge ar  líne ClubLeabhar.com ag ócáid in Ollscoil na hÉireann, Má Nuad, Dé  Luain, 27 Meán Fómhair. Is duais Eorpach é an Seála Eorpach Teanga a  thugann aitheantas do mhodhanna cruthaitheacha nuálaíocha chun feabhas a  chur ar chaighdeán múinte agus foghlama teanga.

Bunaíodh ClubLeabhar.com, tionscadal de chuid Ghaelchultúir, sa bhliain  2009 agus é mar aidhm aige lucht na Gaeilge in Éirinn agus i dtíortha  eile ar fud an domhain a spreagadh le bheith ag léamh leabhair Ghaeilge.  Dírítear ar leabhar nua gach mí agus bíonn deis ag baill an chlub plé a  dhéanamh ar an saothar ar fhóram an tsuímh. Ina theannta sin, is féidir  leo ceisteanna a chur ar údar leabhar na míosa  agus cur isteach ar  chomórtas míosúil don léirmheas is fearr. Tá leabhair an chlub oiriúnach  do chainteoirí líofa agus d’fhoghlaimeoirí araon; cuirtear gluais  chuimsitheach ar fáil ar ClubLeabhar.com chun cabhrú leo siúd nach  bhfuil Gaeilge chomh líofa sin acu.

Is féidir le daoine aonair, mar aon le clubanna, ballraíocht a bhaint  amach sa chlub leabhar seo ar líne. Ní thógann sé ach nóiméad clárú don  chlub agus níl aon táille i gceist.


