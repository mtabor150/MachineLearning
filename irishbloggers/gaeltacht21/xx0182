||182||
In EnglishMíshástacht agus imní Bhord an Údaráis faoi mhaoiniú 2011

Ag cruinniú de Bhord Údarás na Gaeltachta ar an 10 Nollag 2010 sna Forbacha, léirigh Bord an Údaráis míshástacht an-mhór agus imní faoi mhaoiniú na heagraíochta don bhliain 2011 agus don todhchaí.  I gcomparáid le €15m caipitil a bhí ar fáil ón Státchiste in 2010,  ní bheidh ach €6m ar fáil in 2011. Tá €6.2m eile le cur ar fáil ó fhoinsí na heagraíochta féin ar a n-áirítear sprioc de €2m ó dhíolachán sócmhainní tráth a bhfuil an tóin tite as margadh na maoine.

Creideann an tÚdarás go bhfuil feidhm fiontair an Údaráis á lagú de réir a chéile tráth a bhfuil sé á chruthú ag an fhoireann go bhfuil siad in ann torthaí fiúntacha a sholáthar don Státchiste agus don Ghaeltacht fiú san aeráid mharbhánta eacnamaíochta atá ann faoi láthair.

Ag cruinniú an Bhoird inniu ceadaíodh 55 togra a bhfuil €2.9m de chúnamh stáit i gceist iontu a chuirfidh 193 post nua ar fáil nuair a bheidh siad faoi lánseol.  Ainneoin an ról lárnach atá ceaptha a bheith ag Údarás na Gaeltachta sa Ghaeltacht agus taobh amuigh di de réir na Straitéis 20 Bliain don Ghaeilge, is léir don Údarás go bhfuil an bonn á bhaint ó fheidhm fiontair na heagraíochta nuair a chaithfidh sé an sprioc fhostaíochta a laghdú ó 600 in 2010 go dtí 300 in 2011 tráth a bhfuil gá níos mó ná riamh le fostaíocht.

Chinn Bord an Údaráis a iarraidh ar gach eagraíocht Ghaeltachta agus Ghaeilge ceist bheo a dhéanamh de thodhchaí an Údaráis i gcomhar le comhaltaí an Údaráis le hionadaithe poiblí, san olltoghchán atá le bheith ann go luath in 2011 san áireamh.


