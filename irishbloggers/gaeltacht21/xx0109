||109||
Tá iarrtha ag an Seanadóir Trevor Ó Clochartaigh, ar an  Rialtas na ciorruithe atá beartaithe ar mhúinteoirí san scoileanna DEIS (Comhionannas Deiseanna sna Scoileanna a Sheachadadh)  de bharr arduithe ar an gcoibhneas dalta-múinteora i mbuiséad mí na  Nollaig, a tharraingt siar. Tá sé ag eagrú cur i láthair i dTeach  Laighean ó Eagraíocht na Scoileanna Gaeltachta ar an gCéadaoin chomh  maith chun cur ar a súile do Theachtaí Dala & Seanadóirí  na  himpleachtaí a bheidh ag na ciorruithe buiséid sna scoileanna  Gaeltachta, ach go háirithe. (Féach ar ár alt An fiú Gaeilge gan Gaeltacht!)
  
Tá iarrtha ag an Seanadóir ar Theachtaí Dála na Gaillimhe tacaíocht a  thabhairt do rún Shinn Féin faoi na scoileanna, a bheidh dhá phlé ar an  gCéadaoin agus an Déardaoin 12 Eanáir 2012. 

Deir sé:  “Ní féidir na ciorruithe i seirbhísí oideachais a fógraíodh san cháinfhaisnéis seo a chosaint, tá siad iomlán mícheart. 

“Tá sé ríshoiléir go bhfuil an Rialtas seo ag leanúint do na polasaithe  éagcothroma céanna a bhí ag na Rialtais a chuaigh rompu agus iad ag  díriú ar an dream is leochalaí inár gcóras oideachais arís. 

“Tá rún curtha os comhair na Dála a ndéanfar díospóireacht  air Dé Ceadaoin agus Déardaoin na seachtaine seo. Iarann an rún ar an  Rialtas an cinneadh a fógraíodh, chun an coibhneas múinteoir-dalta sna  scoileanna DEIS a ardú, a tharraingt siar. 

Ciallaíonn na ciorruithe seo go gcaillfear na céadta múinteoir a bhfuil  ról fíor thábhachtach acu chun cinntiú go bhfaigheann an chuid is  leochalaí dár bpobal óg oideachas ar chaighdeán sásúil.   

“I gcontae na Gaillimhe tá 60 scoil DEIS ag fulaingt de bharr na gciorruithe. 

“Má leanann an Rialtas leis na ciorruithe seo caillfear cuid mhaith den  dul chun cinn céimniúil atá déanta san gcóras oideachais thar riar  mhaith blianta. Beidh tionchar aige seo ar scoileanna ar fud na tíre  agus déanfar imeallú ar ghlúin iomlán daoine óga a chaithfear sna fataí  lofa.  Déanfar damáiste thar cuímse do shaolta cuid mhaith ógánaigh agus  beidh impleachtaí tromchúiseacha aige seo do shochaí agus eacnamaíocht  na hÉireann tré chéile. 

“Tá mé ag iarraidh ar Theachtaí Dála na Gaillimhe - agus na tíre - an  fód a sheasamh do na scoileanna faoi míbhuntáiste agus tacú le rún Shinn  Féin an tseachtain seo. 

 “Tá cás na scoileanna Gaeltacht ina ábhar mór imní chomh maith agus sin  an fáth a bhfuilim ag eagrú cur i láthair ó Eagraíocht na Scoileanna  Gaeltachta do gach Seanadóir agus Teachta Dála, le gur féidir leo aird  faoi leith a tharraingt ar an dochar a dhéanfaidh na hathruithe sa  mbuiséad do soláthar seirbhísí oideachais sna scoileanna seo ach go  háirithe”, a deireann an Seanadóir.  “Tá súil agam go dtiocfaidh  ionadaithe an Rialtais ar mhalairt intinne mar thoradh air seo, mar  b’fheidir nach dtuigeann siad an dochar a d’fhedfadh na ciorruithe atá  molta déanamh do sholáthar seirbhísí oideachais sna ceantair  Ghaeltachta”. 


