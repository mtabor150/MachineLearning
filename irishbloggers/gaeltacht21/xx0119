||119||
Ba é an tOllamh Alan Titley a thug  Léacht Nollaig Uí Ghadhra ag seimineár ar rialachas, idé-eolaíocht agus  dlí-eolaíocht a reáchtáladh i mBaile Átha Cliath thar an deireadh  seachtaine.   



Ciúnas!“Tá ciúnas mór timpeall ar an nGaeilge in Éirinn inniu”,  dar leis  agus nocht sé an tuairim nach raibh lárionad don Ghaeilge sa saol poiblí  anois agus go raibh neamart iomlán déanta ar na  foinsí Gaeilge ag cuid  mhaith de staraithe na tíre. 

Luaigh sé chomh maith gur beag tagairt a bhí ann don teanga sna meáin  Bhéarla.  Níos measa fós,  dar leis, tá “naimhdeas  fíochmhar" le brath  i gcuid de na nuachtáin agus i measc aicmí áirithe sa tír, a dúirt sé.

I láthair ag an seimineár Dé Sathairn bhí Eoin Ó Murchú a thug faoin  gceist chéanna ar bhealach eile agus a dúirt go raibh cogadh aicmeach  ann. D’áitigh sé nach raibh cúis na Gaeilge mar bhunsprioc ag an  bhuannaíocht anois in ainneoin an taighde a thugann le fios go bhfuil  muintir na hÉireann báúil don Ghaeilge. 

Labhair Áine Hyland, Ollamh Emeritus le hOideachas i gColáiste na  hOllscoile Corcaigh faoin gcóras pátrúnachta atá i bhfeidhm in Éirinn,  córas nach bhfuil ann i dtír ar bith eile ar domhan dar léi. 

Thug sí léargas ach go háirithe ar na forbairtí a thit amach ó bunaíodh  an córas scoile náisiúnta le Litir Stanley sa bhliain 1831 leis an  sprioc ‘to unite in one system, children of different faiths.’ Ní mar  sin a tharla áfach agus thug sí léargas ar an gcoimhlint a bhain le  scoileanna ilchreidmheacha agus idirchreidmheach a bhunú ó  thús na 70í.
Nocht sí an tuairim go mbeidh deacrachtaí ag an rialtas úr polasaí a  chinntiú maidir le scoileanna náisiúnta ilchreidmheacha a bhunú ar  láithreacha  ina mbíodh scoileanna caitliceacha ann . D’aontaigh an  Roinn Oideachais gníomhas malartú sa bhliain 2002 le roinnt de na  scoileanna caitliceacha, rud a chiallódh gurb é an t-oideachas  caitliceach amháin a bheidh ar fáil ar shuíomhanna áirithe amach anseo.

Bhí reachtaíocht, cearta teanga agus an t-athbhreithniú ar Bhunreacht na  hÉireann  faoi chaibidil ag Séamus Ó Tuathail, SC agus Tom O’Malley  léachtóir Sinsearach le Dlí, Ollscoil na hÉireann Gaillimh. 
Ó pléadh tiontú oifigiúil na reachtaíochta sa Chúirt Uachtarach i gCás  Uí Beoláin tá go leor tite amach sna cúirteanna agus sa Dáil maidir le  ceist na reachtaíochta.  
Go dtí seo,  pléadh  tiontú Achtanna an Oireachtais agus  tiontú na  nIonstraimí Reachtúla os comhair na gcúirteanna ach tá ceist ann fós  maidir le Billí a aistriú go Gaeilge,  dar leis an abhcóide Séamus Ó  Tuathail.  
Nocht sé an tuairim áfach go raibh cúrsaí ag dul i bhfeabhas sa  tseirbhís chúirteanna – tá cuid de na breithimh cumasach go leor agus ar  a gcompord leis an teanga agus le déanaí foilsíodh tuarascálacha  oifigiúla i nGaeilge ar cheithre chúis Ghaeilge.

Bhí an t-athbhreithniú ar Bhunreacht na hÉireann mar atá geallta i gclár  an rialtais á phlé ag Tom Ó Malley. Is iontach an deis atá ann plé  poiblí a bheith againn maidir le luachanna an bhunreachta ach ba chóir  dúinn a bheith cúramach maidir le leasuithe a mholadh, dar leis.
Mhol sé don chomhdháil bhunreachtúil díriú isteach ar cheisteanna  práinneacha, an leasú bunreachtúil maidir le cearta leanaí agus ar  athmhúnlú an tSeanaid i dtús báire.  “Caithfimid a bheith  cúramach gan a  bheith ró-thoilteanach bunreacht a leasú”,  a dúirt sé.

Craolfar na léachtaí ar fad ar RTÉ Raidió na Gaeltacha amach anseo.

 ©Foilsithe ar Gaelport.com 15 Samhain 2011


