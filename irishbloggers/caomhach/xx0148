||148||
Tá cúrsaí go dona i Miánmar (mBurma), agus tá súil an tsaoil dírithe orthusan mar gheall ar na léirsithe frith-rialtasa atá ar siúl ann.

Nach suimiúil é go bhfuil tuiscint faoi dheireadh ag daoine áirithe gur olc an rud é an deachtóireacht, agus a brúidiúlacht?  Na daoine céanna a cheap gur bhotún ollmhór é an cogadh i Vítneam, agus gur bhreá an rud é an dóigh a d'imigh na Stáit agus nár sheasamar le muintir Vítneam, ná leo sa Chambóid, nó...  Sea, timpeall 35 bliain ó shin, ba chuma leo na manaigh sna tíortha seo, ná aon duine eile ann.  Cinnte, le tamaillín, thug siad faoi deara na mic léinn ar chearnóg Tiananmen.  Ach d'imigh sin agus tháinig an Tíogar Síneach...

Anois, agus an saol ag aithint na gcumannach agus a leithéid mar atá siad, an mbeadh siad pioc ní ba dháiríre faoin Choiré Thuaidh?  Faoin Sín fhéin, agus an Tibet go háirithe?  Faraor, ní dóigh liom.

Dar le Lá Nua, dúirt an tUasal Ahern gur mhaith leis brú ón Sín ar an rialtas seo sa Bhurma (Miánmar).  Ach nach dtuigeann sé gur ál na Síne rialtais mar sin?

Is fíor nach cummanaigh iad sa rialtas ann anois.  Cuireann siad an milleán ar na cumannaigh as a gcuid trioblóidí uaireanta, fiú.  Ach níl sa chumannachas ach leithscéal sa tSín, freisin.  Is deachtóireachtaí iad araon, agus sin an fáth nach miste leis an Sín eachtraí an rialtais bhrúidiúile eile seo, dar liom.

Tá cúrsaí go dona ansin le fada.  Agus tá an saol míshásta le fada.  Agus is cuma leo.

Féach "In Éadan an Chumannachais" anseo.  Sean-alt (lochtach) a scríobh mé atá ann.  Tá sé chomh sean go bhfuil cúpla nasc briste ann.  Gabh mo leithscéal.  Ach seo ceann eile faoin Laogai (as Béarla, nár scríobh mise).

Níos mó faoi Bhurma.  Sea, Burma an t-ainm ceart fós ar an tír, cé gur mhaith leis an rialtas atá ann an t-ainm eile, nár ghlac an pobal leis riamh.


