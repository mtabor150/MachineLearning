||195||
Nuair a léigh mé an post seo ar An tImeall, níor léigh mé an post le Richard Waghorne a raibh Conn ag tagairt dó.  Ach luaigh Gary arís é, agus mar sin, léigh mé é.  Agus cinnte, ní aontaím leis.  Ach mar sin féin, nach bhfuil cead cainte ag gach éinne?  

Tá cead aige a thuairim a nochtadh, cé gur maslach é dúinn.  Nach mbíonn na scríbhneoirí ar Ceist Mhór an Lae malsach go leor fá dtaobh de Iosrael?  Cuireann siad masmas orm, gan dabht.  Ach bím ag tabhairt freagraí dá leithéid le blianta (gan éifeacht, faraor).  Mura n-aontaíonn tú le rud, tabhair míníuchán agus fíricí don té nach n-aontaíonn tú leis.  Tá géarghá againn sa lá atá inniu ann leis an aighneas stuama, seachas ionsaithe ad hominem.  Má chreideann tú rud, ba chóir duit bheith in ann an creideamh sin a chosaint go ciallmhar.  Ní ionann fearg agus fírinne.  Agus bíonn dhá thaobh do gach scéal.  Nó níos mó, fiú.  Ní lia duine ná tuairim.

Scríobh sé na rudaí a cheapann sé maidir leis an nGaeilge.  Deir gach éinne rud amaideach ó am go chéile (agus níos minice ná sin!).  Nárbh fhearr dúinn freagraí a thabhairt do na rudaí a mhaíonn sé?   And if Richard Waghorne cares to know what we are saying, he should learn Irish.  Labhraítear Gaeilge anseo.

Chonaic mé cóip den Irish Times aréir ina raibh litir le duine eile atá ar aon intinn le Richard faoin teanga.  Caitear an iomarca airgid uirthi, gan ghá, dúirt sé.  Na sean-ghearáin mar a bhíonn.  Ach cén fáth an fuath seo i leith na teanga?  An bhfuil tionchar ró-mhór ag an rialtas ar chúrsaí teangan in Éirinn?  An bhfuil sí i seilbh na heite clé amháin?  Cheapfaí sin agus duine ag léamh na foilsiúchán Gaeilge agus an chuid is mó dá bhfuil ar an idirlíon.  Sin ábhair smaointe.  Ach ní freagra dó seo.  

An fíor na rudaí a dúirt sé?  An bhfuil Béarla níos soifisticiúla ná an Ghaeilge?  An bhfuil aon ghá leis an teanga mar chuid d'fhéiniúlacht na hÉireann?  An bhfuil cultúr tábhachtach ann a bhaineann leis an nGaeilge?  An bhfuil ceoil breá ann as Gaeilge?  Ceisteanna tábhachtaí iad seo, agus ba chóir dúinn freagairtí a thabhairt.  Cé a thosnóidh?  Bímis ullamh don chéad duine eile a deir na rudaí seo - agus beidh siad ann.


