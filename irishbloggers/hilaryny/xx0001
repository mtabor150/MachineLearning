||1||

Is mó a chloistear le déanaí faoi deireadh náisiúnachais, gur bhain an  coincheap sin leis an naoú haois déag ar an gcéad dul síos, go nóisean  seanfhaiseanta é, agus níos tábhachtaí fós ná go gcothaíonn sé easaontas  agus achrann idir pobail. Táimid thar náisiúnachas is cosúil. 
Ní  bhaineann féiniúlacht le náisiúnachas níos mó ach an oiread, ach le  cultúr amháin. Téann féiniúlacht agus cultúr le chéile agus ba cheart  náisiúnachais a fhágáil taobh amuigh. Tá tírghrá ceart go leor áfach,  chomh fada nach bhfuil puinn náisiúnachais ann. 
Ní fheadar a dtagann  náisiúnachas as neamhionannas agus leithcheala nó as a mhalairt; ach  cinnte téarma atá ann a cheanglaíonn daoine le chéile in áit áirithe nó  ar son áite áirithe, téarma a chothaíonn mothúcháin láidre agus  doimhneacha. Bíonn féiniúlacht agus cultúr bunaithe ar an saol a roinnt  in áit áirithe nó ar ndóigh ar an saol a roinnt le daoine áirithe;  meonta atá iontu a cheanglaíonn dreamanna le chéile. An é go bhfuil an  focal "Náisiúnachas" in-ghlactha anois mar fhréamh ar chúrsaí  agus gluaiseachtaí pholaitíochta, agus go nglactar le córas cónaidhmeachta nó  feidearálachas mar chóras comhaimseartha? An leanfaidh náisiúnachas faoi  thalamh mar sin - ní imíonn mothúcháin fiú muna bhfuil focal ceart ann  iad a chur in iúl, fíric atá le feiscint timpeall na cruinne.




