||20||
Tá sé deacair dom labhairt nó scríobh faoin ionsaí le harm i bhFlorida  mí ó shin, ach bíonn an scéal ag dó na geirbe agam ó chuala mé é, níos  mó ná sin fiú - cuireann sé déistin orm - deacair dom a léamh gur chaill  Trayvon Martin a shaol de dheasca tragóide. Dúnmharaíodh é - sin  a tharla, dúnmharaíodh é. Is gá é sin a rá arís is arís eile, dúnmharaíodh é.  Déagóir seacht mbliana déag d'aois ag siúl abhaile ón siopa gan arm....Ba dhúnmharú toiliúil, réamhbheartaithe é dar liom, tuigim go bhfuil daoine áirithe ag rá nach féidir teacht ar an bhfírinne gan fianaisí,  gan an scéal go hiomlán a bheith againn. Ach tuigim rud amháin, go raibh gunna i lámh an fhir sin agus ba eisean an duine a bhí ag  loiceadóireacht thart ar na sráideanna ag lorg trioblóide agus ag lorg  cáile de shaghas éigin do féin; bhuel tá sé aige anois mar dhúnmharfóir, an raibh gunna uaidh?  Is í sin ceist lárnach an scéil seo.

Bhí píosa sa pháipéar inné ó pheann Paul Krugman. "Florida’s  now-infamous Stand Your Ground law, which lets you shoot  someone you consider threatening without facing arrest, let alone  prosecution, sounds crazy — and it is. And it’s tempting to dismiss this  law as the work of ignorant yahoos. But similar laws have been pushed  across the nation, not by ignorant yahoos but by big corporations." Tuilleadh anseo.

Bíonn i bhfad níos mó uisce faoi thalamh ná mar a cheapfá....dar  leis. Tá scéalta ag teacht amach faoi Trayvon anois, nach naomh a bhí ann (an é sin le rá go raibh an t-ionsaí tuillte aige????)....Ach ag an bpointe seo smaoiním ar mhuintir an déagóra seo agus iad goillte, agus sochaí Mheiriceá goillte leo. Tá brón orm a rá go bhfuil an tír iontach seo ag dul in olcas fad is a  glactar le leithscéalta an dúnmharfóra seo, cén fáth go raibh sé ar thoir an fhir óg le gunna? Tuige nár ghlac sé an comhairle a thug 911 dó? Gan dul ar thóir aon duine?

Tá mac agam féin atá píosa beag níos  sine ná Trayvon Martin, nuair a bhí mo mhac seacht mbliana déag d'aois bhí  sé ard, 6' 3", agus an tanaí leis cosúil le Trayvon, agus bhíodh hoodie i gcónaí air thar an tréimhse sin.  An mbeadh eisean i mbaol i bhFlorida? - oh, dheineas dearmad a rá - is fear óg geal é....




