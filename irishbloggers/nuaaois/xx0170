||170||
Go hiondúil nuair a bhíonn scannán nua Éireannach eisithe ní bhíonn gíog nó míog as na meáin, ach b'fhéidir an Irish Times, ach leis The Guard bhí clampar sna meáin agus iad go léir den tuairim gurb é an scannán is fearr Éireannach le fada an lá. De bharr bhíos tnúth go mór leis agus ar a chéad lá i mBaile Átha Cliath bhí an phictiúrlann dubh le daoine do scannán Éireannach!

Ag an am níor scríobh mé faoi mar níor tháinig mé leis na léirmheastóirí. Bhí díomá orm. Cinnte bhí an scannán greannmhar ach d'ardaigh sé ceist domsa ag an deireadh. Conas ar éirigh leo Don Cheadle a fháil dó? Ní raibheas in ann, áfach, croí na faidhbe a bhí agam leis a aithint ach bhíos cinnte dearfa bhí scannáin Éireannacha eile feicthe agam le déanaí a bhí i bhfad níos fearr.

Ansin tráthnóna inniu chuaigh mé chun é a fheiceáil arís leis an nia. Samhlaígí scannán Éireannach sa phictiúrlann le dhá mhí anuas, agus bhí slua mór fós ann. Agus bhí gach uile duine dóibh ag gáire agus mé freisin, cé go raibh sé feicthe agam cheana. Tá sé iontach greannmhar ach dar liom fós bhí cuid mhaith de amaitéarach freisin.

Bua amháin a bhíonn ag scannáin Éireannacha ná go n-ardaíonn siad ceist chigilteach agus go ndéanann siad plé air go greannmhar. Ar feadh soicind d'ardaigh The Guard an cheist íogair maidir le póilíní agus gunnaí ach chomh luath agus a d'ardaigh siad an cheist, mharaigh siad é. B'é an easpa phlé seo laige iontach mór domsa.

Lena chois sin bhí Pat Shortt acu mar bhuachaill bó agus é ina bhall den IRA. Cinnte thug páirt do Phat Shortt ach nuair a shamhlaíonn tú duine den IRA, an samhlaíonn tú buachaill bó? Dúirt mo nia bhíodar ag déanamh ceap magaidh den IRA ach nach féidir a leithéid a dhéanamh fós gan an aisteoir mí cheart a phiocadh?

Agus maidir leis an nGaeilge ann, fós nílim cinnte faoi ach níl a fhios agam cén fáth? B'fhéidir go bhfuil an ceart ag an nia go bhfuilim ag dul thar fóir, go bhfuilim i bhfad ró dáiríre píre faoi achan rud agus b'fhearr díreach anois is arís sult a bhaint as an saol agus scannán greannmhar ná díreach sin scannán greannmhar agus dada eile. Má roghnaím dul chuig scannán greannmhar eile amach anseo, ní bheidh seisean ag teacht liom agus táim cinnte dearfa faoi sin. Féach anois air anseo anocht agus é ag iarraidh rud ar bith a dhéanamh dom!

Pé scéal é, cé nach é an scannán is fearr le fada an lá , scannán den scoth atá ann agus b'fhiú go mór é a fheiceáil.

(DAS: 17 lá go dtí Sam)


