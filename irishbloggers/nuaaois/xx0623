||623||
Ar an gCéadaoin ní raibh mé ag iarraidh bheith i m'aonar ach ní raibh mé ag iarraidh labhairt le haon duine agus mar sin chaith mé an lá sa phictiúrlann.
Ar maidin chuaigh mé ar thuras go Tuscáin i letters to Juliet. Seo scannán dos na cailíní singil a chreideann go bhfuil a gcliobairí amach ansin go fóill. B'fhearr liomsa post a bheith agam ach scéal deas leis na radhairc is áille riamh. 
Ansin The Killers. Breathnaíonn gach duine sa scannán go galánta; Ashton Kutcher, Katherine Heigl, Tom Selleck. Is trua faoin scéal. Ar a laghad bhí mo lón agam anseo.Pléascórn is seacht suas!
Agus scannán uimhir a trí sárscannán ó na tríochaidí. Tá Wizard of Oz ar eolas agam de ghlan meabhair ó bhí mé seacht mbliana d'aois. Bhí daoine ag canadh le Judy agus is aoibhinn liomsa an leon.
Chuaigh mé ansin go His & Hers. Scannán faisnéise iontach. 'Sé Ken Wardrop an stiúrthóir is é Andrew Freedman an léiritheoir ach is iad mná ó lár na tíre na laochra. Labhair gach bean idir óg is aosta faoin gcineál eile is tábhachtaí ina saol san am anois. Ar fheabhas. Na pictiúir is an ceol. Nuair a thosaigh an scannán ní raibh mé cinnte an dtaitneoidh sé liom ach ag an deireadh bhíos ag iarraidh bualadh bos. Cuirfidh an scannán seo tú ag gáire is ag gol ag an am céanna. Agus bhí ormsa cuairt a thabhairt ar mo dhaidí inné sa reilig chun labhairt leis faoi gach rud. An scannán is fearr Éireannach atá feicthe agam le fada.
Agus an oíche sin chuaigh mé go Bad Lieutenant. Suite i New Orleans díreach tar éis hairicín Katrina. Is scannán réalaíoch é seo faoi dhúnmharú is drugaí. Sé Nicolas Cage an laoch. Is póilín é ach andúileach drugaí freisin. Is aisteoir den scoth é. Ní raibh a fhios agam é sin. B'fhéidir amach anseo ní dhéanfaidh sé Indiana Jones eile. Tá sé níos fearr ná sin.
Lá daor a bhí ann ach d'oibrigh sé domsa. Ní raibh orm smaoineamh ar aon rud eile ach céard a bhí ag dul ar aghaidh ar an scáileán. 


