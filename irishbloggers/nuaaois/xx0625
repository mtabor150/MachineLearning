||625||
Déanta na fírinne chreid mise go raibh Meadhbh marbh. Le mí anois táimse ag iarraidh teacht ar mo bhealach éalaithe arís agus chun sin a dhéanamh lean mé orm ag scríobh mo bhlag pearsanta poiblí. Ach níl sí agus mar sin tá orm mo thuairim ar céard a tharla a mhíniú daoibh agus ansin ba mhaith liom dá mbeadh sí marbh.

Luan amháin d'fhoilsigh mise mo scéal féin ó mo leaba féin do gach mac máthar agus an Satharn tar éis tháinig mé ar Ghaelscéal sa siopa. Thaitin an grianghraf liom agus bhí tuairisc ar an chéad leathanach faoi cheantar éigint. An raibh comhrá agaibh riamh le duine i nGaeilge agus níor thuig tú. Agus thug siad, mar sin, an téarma as Béarla duit. Ach fós ní thuigeann tú agus anois mothaíonn tú dúr i nGaeilge agus i mBéarla. Tá fós cuimhne agam ar mo mhúinteoir innealtóireachta! Déanann Gaelscéal é sin. Cé go raibh an Béarla acu i lúibíní, ní raibh eolas agam ar an áit fós agus níor chríochnaigh mé an t-alt. Chuaigh mé ag lorg an scéil chun dul leis an ngrianghraf. Bhí Lá Afraic an tseachtain sin ach níor tháinig mé air. Tháinig mé ar chogar mogar fúmsa.

Ní lia duine ná tuairim ach sin a mhothaigh mise agus mé ag léamh an dá ní is measa fúm féin i siopa plódaithe. Agus tá a fhios ag an saol gur theip orm dul i ngleic leis an gcúlchaint sin.

Blag pearsanta atá anseo agus ar an ábhar sin níor thuig mise go mbeidh spéis ag eagarthóir ann. Fiú chun spás a líonadh. Léiríonn Ó Muirgheasa go soiléir an dainséar ar líne agus é ag admháil gur ghúgáil sé a chara féin. Ach teipeann air an dainséar is mó do phobal na Gaeilge ar líne a lua,dar liomsa.'Sé sin eagarthóir Gaelscéil.

Ach fós nílim ag iarraidh go mbeidh an blag seo príobháideach. Caithim cuid is mó d'am liom féin anseo san árasán le mo chuid smaointí agus tá na smaointí sin uaigneach. Anuas air sin tá stigma bainteach leis an dúlagar. Ní fíorthinneas atá ann. Agus tá an tuairim sin agam féin freisin. Agus is mór an chabhair mar sin na tráchtanna. Lá éigint tiocfaidh mise ar an mbealach éalaithe agus beidh mé in ann rá go poiblí 'táim tinn' go dtí sin ba mhaith liom leanúint orm á scríobh go poiblí agus anois is arís tugaim tuilleadh eolais fúm féin. Ach ba mhaith liom smacht ar an eolas sin agus déanfaidh mé é ag mo luas féin! 
Ná bí buartha, mura dtuigeann sibh mo chúiseanna, ní thuigim mé féin iad i gcónaí!


