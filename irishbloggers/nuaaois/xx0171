||171||
Tráthnóna dé Máirt agus mé ar mo bhealach ar an mbus. Neart le léamh agam, bhíos breá sásta agus an bus ag fágáil Busárais nach raibh ach duine nó beirt ag taisteal liom. Isteach sa tollán dorcha, mo leabhar oscailte réidh shroiseamar an t-aerphort agus bhí ruaille buaille ann. Mhothaigh sé go raibh níos mó ná céad dóibh ach bheadh seachtar nó ochtar níos cruinne, is dócha.

Timpeallaithe anois ag páistí i léinte Rangers agus iad sona sásta agus iad ar ais in Éirinn, bhí suim acu i ngach rud agus ní raibh mórán suime acu bheith ciúin faoi. Lean mé orm ag ligint orm go raibheas ag léamh nuair a tháinig an bus go stad go tobann agus bhí na páistí ag iarraidh fáil amach an rabhamar ag an teorainn? 

D'fhéach mé amach agus ag íoc dola a bhí fear an bhus agus muid fós ach i gcontae na Mí ach mhúscail na páistí an suim ionaim féin freisin. Conas an teorainn bhréige a aithint?Agus chuireas mo chuid ama tharam ag breathnú amach dó.

Níl aon leid shuntasach ann mar a bhíonn dos na báid ag teacht isteach i nDún Laoghaire agus iad ag cur daoine ar an eolas cén taobh den bhóthar le húsáid agus cén t-airgead atá againn. Ar feadh tamaillín tá na fógraí i mBéarla amháin ach chomh luath agus a shroiseamar Iúir bhí na comharthaí sráide dátheangach arís.

Chuir m'fhón mé ar an eolas go raibheas i stát nua agus é ag iarraidh an amchreasa a athrú dom. An t-am céanna a bhí ann. Fadhb mhór é seo do mhuintir Phalaistíne mar go bhfuil uair sa mbreis acu ar an arm agus bíonn tranglam thart orthu nuair atá cuirfiú nó a leithéid i bhfeidhm. M'am nó d'am ach ní raibh sé sin le mothú anseo.

Na bratacha an t-aon difear a bhí le mothú domsa agus iad ar foluain in áiteacha éagsúla.Uaine, bán is flannbhuí chuile áit ach tá súil agam nach mbreathnaíonn daoine ar an mbrat seo agus smaoiníonn siad tá mise i dtír éagsúil. Nach mbeadh an coincheap sin iontach ait? Faoi dheireadh shroiseamar Droichead na Banna agus ag an timpeallán bhí bratacha de shaghas eile ann ach bhí a fhios agam fós go raibh mé fós in Éirinn agus na páistí iontach sásta bheith abhaile ag Aerphort Átha Cliath ag tuirlingt anseo.

Arais go dtí mo leabhar ach bhíos beagnach ann. Thuirling mé, chuaigh mé ar strae ag iarraidh teacht ar mo lóistín agus ansin ar strae arís ag iarraidh teacht ar ghreim le hithe oiriúnach d'fheoilséantóir agus ansin ar strae arís agus mé ag iarraidh teacht ar mo leaba don oíche. Ach is aoibhinn liom dul ar strae i gcathair choimhthíoch, mar tugann tú rudaí faoi deara faoi na daoine is faoin áit nach bhfuil ar fáil ar léarscáil.

Agus tá muintir Bhéal Feirste iontach cairdiúil agus cathair fhíorálainn atá ann. An ollscoil is an pháirc taobh leis. Lár na cathrach is an cladach fíorálainn ach an áit is fearr atá ann gan amhras ná Bóthar na bhFál. Ardmholadh go deo ag dul dóibh. An siopa, oscailte go moch is mall, an bhialann, an radharceolaí, ag na stadanna bus, Gaeilge le feiceáil chuile áit ach bhí an Chultúrlann dúnta don lá. Láthair tógála a bhí ann agus bhí an díomá orm faoi sin don lá ar fad. Cathain a bheas mé arais chun é a fheiceáil?

Níos déanaí agus mé i mo shuí sa bhusáras acu agus mé ag dul abhaile chonaic mé an bus do Dhoire, fógra dátheangach aige, Derry is an t-ainm eile air agus chuir sé eachtra le m'athair i gcuimhne dom. Maidin oíche Nollag agus muidne inár seasamh i scuaine i Superquinn roghnaigh m'athair gearán a dhéanamh faoi na fógraí aimsire a bhí ar an scáileán thuas os ár gcionn agus chuaigh sé ar thóir bainisteora. Ní mó ná sásta a bhí sé go raibh ainm ait ag Doire acu agus mise, 14 nó mar sin, ag iarraidh go slogfadh an talamh mé agus mé ag smaoineamh cén fáth a chur mé é ar an airdeall faoi.

Taitneoidh Bóthar na bhFál le m'athair, an Ghaeilge is bratacha Uí Chonghaile, cé go bhfuil siad iontach salach agus ní ar foluain a thuilleadh ach taitneoidh sé go mór leis. An-éad orm, b'fhéidir gurb é bóthar na bhFál an ceantar uirbeach is deise sa tír i láthair na huaire, beidh orm dul ar ais gan mhoill agus é a fheiceáil i gceart!






(DAS: 18 lá go dtí Sam) 


