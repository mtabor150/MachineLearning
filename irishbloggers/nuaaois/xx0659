||659||
Is í mo mhamaí an mhamaí is fearr ar domhan. Is múinteoir foighneach í mo mhamaí. Tá mo mhamaí iontach cliste is ciallmhar. Ní bheidh an bua agat uirthi riamh i ndíospóireacht. Nílim díreach á rá seo mar go mbeidh an blag seo á léamh aici go luath. Ní dóigh liom go mbeidh. Is í mo mhamaí an foghlaimeoir is measa ar domhan. 
Cheannaigh sí ríomhaire inné. Thaispeáin mé di conas é a casadh ar siúl is conas é a múchadh.Chaith mé uair a chloig ag míniú 'cookies' di. Roghnaigh sí brioscaí a dhéanamh. Tá cuntas gmail is blogspot aici anois. Agus tá pasfhocal aici agus cheap mé gur thuig sí cad a bhí ag dul ar aghaidh. Tá cuntas aici ar facebook agus tá níos mó ná 100 cara aici ceanna féin. Agus muid ag dul go dtí an leaba oíche aréir dúirt mé léi 'beidh tú in ann féachaint ar an gcuntas sin áit ar bith.' 
'Conas, beidh sé difriúil ar gach ríomhaire?' ar sí. Bhí orainn tosnú ón tús arís ar maidin. Agus chaith mo mhamaí an tarna lá as a chéile ag scairt ar an ríomhaire. Bhí sí in ann é a dhéanamh í féin. Gach leath uair chuala mé inniu 'tá an diabhal saighead sin imithe in easnamh arís' agus ansin 'tá sé ar ais. ní gá duit teacht isteach.' Ní raibheas chun teacht. Bhíos ag iarraidh insint di go raibh cead aici bogadh timpeall leis an ríomhaire. Agus táim ag iarraidh cur ceist uirthi an dtuigeann sí an ríomheolaíocht anois ach b'fhéidir go dtosnóidh sí ag caint go tréan leis arís. 
Agus beidh uirthi an lá amárach a chaitheamh ar an ríomhaire agus b'fhearr léi i bhfad a cuid ama a chaitheamh amuigh faoin aer. . 
'Tá an méarchlár cosúil le clóscríobhan' ar sí thart fá uair a chlog ó shin. Cad is féidir liom rá léi? Ní gá di an blag a léamh ach is í mo mhamaí an mhamaí is fearr ar domhan. 


