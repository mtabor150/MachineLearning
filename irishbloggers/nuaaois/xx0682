||682||
Chuir blagmhír le hÁine an chailleach a bhí ina cónaí timpeall an chúinne uainn i gcuimhne dom. Bhí páistí dea-bhéasa aici agus ní raibh cead acu súgradh lena páistí míbhéasach is dána san eastát seo againne! Agus bhí chuile pháiste eile dána.

Níor thaitin sé léi nuair a d'imrímis peil ar an mbóthar. Bhaineadh sí an liathróid uainn. Uair amháin phléasc sí é 's uair eile ghlaoigh sí na gardaí orainn. Níor thaitin tine chnámh léi ach an oiread. Bhíodh orainn oíche Shamhna siúl leis an adhmad tógtha óna monarchana tríd an eastát tithíochta agus bhíodh eagla orainn go ngoidfeá páistí ó cheantar tine chnámh eile é orainn. Nuair a d'imrímis 'tip the can' ní raibh cead againn dul i bhfolach sa gharraí aici nó i ngarraí duine eile mar sceitheadh sí orainn i gcónaí.

Ach ag amanta eile bhíodh an ceart aici. Bhí an fuath dearg againn di mar níor lig sí dúinn súgradh ar an mbóthar. D'imrímis 'knick knack' uirthi i gcónaí. Agus bhí a fhios againn i gcónaí go dtiocfaidh sí sa tóir orainn ag scairt os cionn a cinn.

Uair amháin bhí na páistí móra ag súgradh ar an mbóthar agus bhí orthu rith uaithi. Ach níor rith mise agus rug sí orm. D'iarr sí orm "do you want the wooden spoon?" Agus ní raibh a fhios ag mo dheartháir cad le déanamh nuair a dúirt mise "yes please". Ní dóigh liom go raibh a fhios aici ach an oiread. Scread sí orm "go off home you're from the irish family" agus bhí mo dheartháir ag scread orm chun rith.

Ach níor rith mé. Ní raibh mise ach óg agus bhuel níor bhuail mé le haon duine ón iasacht cheana. Chuir mé ceist uirthi "are you English?" Bhí sí ar mire anois agus isteach léi chun an spúnóg a fháil. D'fhan mise uirthi. Gach páiste ag béiceadh orm chun rith. Ach sheas mise ag an ngeata ag fanacht.

Nuair a tháinig sí amach arís gan ach spúnóg adhmaid ina lámh aici bhí iontas orm. Chuir mé ceist uirthi "where's the bowl and chocolate?" Bhí sí ar mire ag an bpointe seo ach bhí deirfiúr agam tar éis Mamaí a fháil.

(dála an scéil d'fhoghlaim mé conas rith agus níor rug an chailleach ar aon duine riamh arís) 


