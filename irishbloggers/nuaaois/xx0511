||511||
"Cathain a bheas tú ag teacht abhaile?" ar sé. Shamhlaigh sí é. É ina shuí ;nó ina luí, cheartaigh sí í féin, ar an tolg agus a chuid bróga reatha salacha air go fóill 's é ach ag leathéisteacht léi. "Táim sa mbaile" d'fhreagair sí go lánchinnte.  
Bhí sé ag éisteacht mar thosaigh an béiceadh cantalach láithreach boinn's go tobann bhí an glaoch thart. Ní rabhas féin críochnaithe, smaoinigh sí, agus ansin shamhlaigh sí é arís. Tá sé ag briseadh rud éigint anois. Agus cé go ngabhann sé leithscéal i gcónaí;tháinig racht feirge orm ;thug sí faoi deara fadó fadó nár bhris sé riamh a i-pod nó a fhlatscreen. Uair amháin bhog sé an diabhal flatscreen fiú chun a pláta a bhriseadh. 
Agus b'aoibhinn léi an pláta sin, is cuimhin léi an lá a cheannaigh sí é. B'é an chéad uair gur cheannaigh siad rud don árasán le chéile ach níor thaitin sé leis. Nó níor thaitin an praghas leis.  Bhí uirthi míniú dó go dtabharfaidís é dá gcuid páistí lá éigint. An aimsir anois, a cháilín, an aimsir láithreach, gháir sí.
Céard a bhrisfeadh sé? Is leis gach rud san árasán anois. Gháir sí arís agus smaoinigh sí faoi ghlaoch a chuir ar dhuine chun dul ar siúlóid léi. D'fhéach sí sa leabhar fóin ar a fón soghluaiste ach thosaigh beagnach gach uimhir ann le +31. "Táim sa mbaile" dúirt sí arís is arís eile ach ar chreid sí í féin? "Táim sa mbaile" ar sí lánchinnte arís ach bhris an gol uirthi."Táim sa mbaile ach táim uaigneach"


