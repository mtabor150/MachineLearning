||350||
Bhí plean iontach agam inniu. Pionta uisce, babhla mór cnónna is meascán bombay ar an mbord os mo chomhair amach, bhíos chun an lá ar fad a chaitheamh liom féin ar an tolg le hAlaa Al Aswany is The Yacoubian Building. 
Thart fá meánlae, bhuail duine ar an doras agus d'fhreagair mé é go tapa gan smaoineamh. Bhíos ag súil le mo neacht, ina háit fuaireas Fianna Feall. Anois níl a fhios agam fúibhse, a léitheoirí, ach bhíos ag tnúth leis an deis íde béil a thabhairt dóibh le fada. B'fhéidir fiú greadadh. Bhíos, áfach, i mo chuid pitseámaí, agus  gheall mé dóibh mo vóta. Uimhir a haon agus uimhir a dó d'Fhianna Feall.
Ar buile liom féin bhí sé iontach deacair dul ar ais go dtí an leabhar roimh mé féin a chóiriú. Leath uair a chlog níos déanaí agus ach leathnach nó dhó eile léite agam, bhuail duine ag an doras arís. D'fhreagair mé é go mall. Bhreathnaigh mé sa scáthán roimh an doras a oscailt. Ba chuma. Mo neacht a bhí ann. Isteach léi go dtí an seomra suí, chas sí an teilifís ar siúl agus thosaigh sí ag breathnú ar Harry Potter agus d'fhan sí ansin don lá ar fad.


