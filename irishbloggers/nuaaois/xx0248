||248||
Fiosrach faoi Ghaelscéal inné, léas an leagan digiteach oíche aréir. Banríon Shasana. Banríon Shasana. Banríon Shasana. Banríon Shasana. Banríon Shasana. Banríon Shasana. Achan foccan áit agus a dhath fá dtaobh Puerta Del Sol. Mar an gcéanna leis na nuachtáin i mBéarla. Ní raibh ach alt amháin ann nach raibh léite agam áit éigint eile i rith na seachtaine.
 Meas tú ar roghnaigh na meáin an teideal mícheart a bhronnadh ar Bhanríon na Breataine Móire is Tuaisceart na hÉireann ionas nach dtosnóidh mise nó tusa, a léitheoir, ag smaoineamh ar an ngaol atá eadrainn. Theip orthu. Thosaigh mise ag smaoineamh faoi pé scéal é agus is Éireannach mí aibí mé, dar leis na tablóidí i mBéarla agus "an meaisín twitter". Táim bróidiúil as an míaibíocht sin.. D'éirigh idir mé féin is cara nuair chuir sí cheist orm mo thuairim maidir leis "hermaj." Mar a thug sise uirthi. Táim imithe ar strae anseo..
Bhí an t-eagarfhocal go huile agus go hiomlán faoin mbanríon agus Deisceart na hÉireann. Bíonn mé le craobhacha go minic nuair a chloisim Paisley agus a leithéid ag labhairt faoi the South. Is fuath liom é agus tá sé níos measa fós é a léamh i nGaeilge. Ní ó dheisceart na hÉireann  mé, a léitheoirí, is as oirthear na hÉireann mé. Agus duine as Dún na nGall, is as tuaisceart na hÉireann iad. An bhfuil a fhios agaibh b'fhearr liomsa Saorstát ná an Deisceart?  
Shíleas féin i gcónaí go raibh an t-eagarfhocal bunaithe ar an bpríomhnuacht ach níl tuairim an eagarthóra ar bhás Garret Fitzgerald. B'fhéidir go bhfuil dul amú orm ach mhothaigh sé aisteach i gcomparáid leis na meáin Béarla agus gan tuairim sa nuachtán faoi. Bhí tuairisc cinnte le tuairimí ár gcuairteora air ach tuairim Éireannach ar a bheatha ní raibh. 
Cosúil leis na nuachtáin i mBéarla, bhí Eoin Ó Néill ag maíomh go raibh na daoine i mbun agóide gallda mar gur chaith siad léinte sacair. Raiméis amach is amach. Is aoibhinn liomsa scannáin ó Hollywood 's Bollywood. An gciallaíonn sé sin go bhfuilim i mo Mheiriceánach nó i m' Indiach? Cé a dúirt mar thaitin rud leat ó thír eile, go bhfuil tú ón tír sin?  Agus an bhfuil a fhios agaibh chuir dúnmharú Bin Laden uafás orm. Agus bhíos i mbun agóide i gcoinne na cogaíochta don ola san Iaráic. De réir loighce Uí Néill ní féidir liom sult a bhaint as scannán eile as Hollywood. 
Bhí bród ar Pháidí aibí nuair a sheas seanbhean chun aire d'Amhrán na bhFiann. An bhfuil a fhios agaibh céard a dhein Sky News? Bhí sos fógraíochta acu agus Amhrán na bhFiann á sheinnt. Bheinn míaibí, dá ndéarfainn go bhfuil sé sin dímheasúil. Ach an bhfuil a fhios agaibh, domsa tá sé dímheasúil. 
 Bhí sé bródúil freisin nuair a thug sí aitheantas do na céadta míle Éireannach a cailleadh i mbun cosanta a gcomharsan de chuid na Ríochta Aontaithe. B'éigin dom éirí as an léamh ag an bpointe seo.  Sos ón raiméis. Ní thuigim cén fáth nach dtuigimid ár stair féin. Níor luaigh sé an UDA áit ar bith. 
Ar ábhar eile níor luaigh siad buamáil Átha Cliath is Muineacháin áit ar bith. B'fhéidir an tseachtain seo chaite. Bhreathnaigh mé ar na ceannlínte ach tá sé ar lár ansin freisin. Meas tú an ndéanann Gaelscéal dearmad ar Dhomhnach na Fola i mí Eanáir? Ar léigh duine ar bith agaibh litir Derek Davis san Irish Times? Cheapas féin go raibh sé ar fheabhas.
Cosúil leis na meáin ar fad níor luaigh siad na fadhbanna a bhí ag gnáthmhuintir na cathrach an Life a thrasnú. Bhí visa uait. Bhí sé níos measa ná dul tríd aerphort. De réir cosúlachta bhí gach uile Iriseoir acu ina suí os comhair na teilifíse don ócáid stairiúil seo. An tseachtain seo chugainn beidh alt álainn acu ó dhuine a bhí i gCathair Chorcaí nó i gCaiseal. Seannuacht a bheas ann. Ach arais chuig seafóid Uí Lionáird.
 Chreid na daoine a lean Redmond  go raibh siad ag troid i gcoinne impireachta mar Chaitlicigh is mar Éireannaigh. Dul amú orthu níl a fhios agam ach bhí siad dílis dúinn. Conas a mhothóidís agus iad ar an eolas go bhfuilimid bródúil astu mar gur thug bean choimhthíoch aitheantas dóibh. Cén fáth nach féidir linn féin aitheantas a thabhairt dóibh. Bhí daoine dífhostaithe a throid. Liam Ó Flaithearta an duine is cáiliúla domsa. Nó Tom Barry. Táim cinnte go bhfuair roinnt dá gcairde bás agus bhí an UDA ann dóibh!  Chuir an ócáid ag Droichead na hInse soir mé. Cén fáth nár thug sí cuairt ar Fhaiche Stiabhna? Ba chóir dúinn aitheantas a thabhairt dos na daoine i gcogaí eile. Níl siúd tábhachtach go fóill. Bhuel ní go dtugann duine eile ón iasacht cead dúinn.  Cén fáth nach féidir linn féin aitheantas a thabhairt dár stair féin?
Ar aon nós dá mbeadh duais ann don alt is measa faoinár gcuairteoir, bheadh an duais ag dul go Bernie Ní Fhlatharta. Beidh ar an bhean iontach aibí seo cuairt a thabhairt ar Leabhar Cheannannais amach anseo mar gur thug Eilís cuairt air. Meas tú an bhfuil áit ar bith eile in Áth Cliath nár thug sí cuairt air ach ní féidir léi fós mar nár bhac ár gcuairteoir. Iarsmalann Chester Beatty. Teach pobail nó dhó.  Ach níl sé seo an fáth go bhfuil an duais ag dul di. 
Agus an Tuaisceart is an Deisceart á phlé aici cuireann sí an cheist náireach an bhfuilimid in ann déileáil le daonra breise? Agus ní stopann sí. Is ar éigean go féidir linn déileáil leis an daonra atá againn. B'fhéidir go bhfuil sí díreach ar son na heisimirce ach domsa bhí macalla Naitsíoch anseo. 
Bhí alt amháin ann nach raibh léite agam cheana. Cheapas ón cheannlíne go mbeadh Pulitzer nó cibé duais iriseora atá ar fáil anseo ag dul dó. Faraor ní raibh. Tamall ó shin chualamar go léir beirt gharda ag gáire faoin éigniú. Bhí sé soiléir ón éisteacht go raibh siad beirt ciníoch freisin ach rith na nuachtáin leis an éigniú mar bhí an tuairimíocht acu aisteach faoi. Ar aon nós ar leathanach a 2 tá alt faoi bheirt gharda eile ag magadh faoin nGaeilge agus iad ciníoch faoi mhuintir na Polainne ach ní bhacann Meabhdh Ní Eadra leis an nuacht eisiach atá os a comhair amach.Samhlaígí an t-eagarfhocal cuí. Seo an deis a bhí aici ainm a bhaint amach di féin nó don nuachtán ach níor thug sí é fiú faoi deara. San alt fadálach aici pléann sí an Ghaeilge. An Ghaeilge. An Ghaeilge. Leadránach. Leadránach. Leadránach. Tá a fhios ag gach mac máthar nach bhfuil meas madra ag na Gardaí ar an nGaeilge. Ar chuir an seannuacht seo as di chomh mór sin? Dáiríre píre ach tá magadh faoin bPolainn ceart go leor.
Díreach i ndiaidh dom cearta na nGaeilgeoirí a léamh bhris an gáire orm agus ní raibheas in ann stopadh. Alt faoin Meánoirthear a bhí ann. Nílim ag rá go bhfuil céard atá ag titim amach sa Mheánoirthear greannmhar. Ní raibheas in ann fiú an t-alt a léamh agus mé ag gáire. An bhfuilim ag dul thar fóir agus léarscáil as Gaeilge uaim? Nach bhfuil cearta agam mar Ghaeilgeoir? Ba mhaith liom léarscáil as Gaeilge.


