||679||
Beidh mise ag caitheamh an lá inniu ag bainis. Is fuath liom bainis, bhuel ní an bhainis go díreach ach na daoine eile, bhuel ní na daoine go díreach ach bhuel déanta na fírinne is fuath liom a gcuid ceisteanna.

Ag cóisir ar bith bíonn dá dream éagsúil ann. Oibríonn dream amháin Domhnach is dálach. Tá an t-ádh dearg orthu. Éiríonn an dream eile ar maidin agus b'fhearr leo Domhnach is dálach bheith áit ar bith eile ach beo. Rialaíonn an chéad dream an comhrá agus is aoibhinn leo an cheist seo:
"Cad atá á dhéanamh agat i láthair na huaire?"
Leis an bhfreagra atá agam, is cosúil nach bhfuil ach trí rogha ann don chomhrá: 
 * Tá na daoine seo stuama is ciallmhar. Beidh aiféaltas orthu. Beidh ciúnas ann ar feadh meandair. Athróidh siad an t-ábhar ansin go huile is go hiomlán.

 * Cónaíonn na daoine seo i dTír na nÓg. Is comhairleoirí iad. Ba chóir dom bheith dóchasach. Ba chóir dom taisteal. Ba chóir dom dul go dtí an amharclann. Ba chóir dom obair dheonach a dhéanamh. Ní deir siad riamh cé atá chun íoc don taisteal, amharclann nó obair dheonach. Ba chóir dom mo smarties a thabhairt dóibh óir is léir go bhfuil mearbhall orthu.

 * Is é an dream seo an dream is measa. Is cuimhin leo na hochtóidí. Bhí rudaí i bhfad níos measa ag an am sin. Bhí na céadta dífhostaithe, an dtuigeann tú? Ní raibh dada i ndán dóibh ach an bád bán. Díreach dúirt mé go raibh mé dífhostaithe. An dtuigeann siad cad atá ag titim amach in Éirinn faoi láthair?
Caolseans ann go mbeidh comhrá eile agam!


