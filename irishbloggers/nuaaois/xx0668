||668||
Ní raibh ach cúis amháin agam an blag seo a thosnú.Tá mearbhall orm. Tugann na dochtúirí dúlagar dépholach air. Cíbe scéil bhíos ag iarraidh mo chuid smaointí a bhreacadh síos gach lá mar bhealach éalaithe. Rinneas iarracht leabhar nótaí a choimeád ach bhí sé ag dul i bhfolach orm i gcónaí agus theip orm. Thosaigh mé mar sin an blag seo. 
Uaireanta is breá liom blagmhír; uaireanta eile is gráin liom blagmhír. Uaireanta scríobhaim blagmhír go tapa; uaireanta eile tá sé deacair teacht ar na focail. Cosúil leis anois.Táim ag scríobh an bhlagmhír seo ó mhaidin inné. Bhí fad 10 leathanach aige ag pointe amháin. Stop mé á scríobh cúpla uair, chaith mé sa bhruscar ríomheolaíochta é agus rinne mé cúig bhlagmhír eile a scríobh. 
Ach bhíos i gcónaí ag teacht ar ais go dtí an smaoineamh amháin seo. Nílim ag iarraidh an smaoineamh seo a fhoilsiú ach tuigim féin go bhfuil géarghá leis. Mura bhfeiceann sibhse, a léitheoirí, an riachtanas sin nó má shíleann sibh go bhfuil mé ag déanamh míol mór as míoltóg. Maithigí dom é!
Maidin inné tháinig mé ar mo chéad chóip de Ghaelscéal sna siopaí 's thosaigh mé á léamh. Anois feicim féin a lán lochtanna leis an nuachtán seo ach ní dóigh liom go bhfuil na hiriseoirí ann ag féachaint domsa mar léitheoir. B'fhéidir nach bhfeiceann na léitheoirí Gaeltachta na fadhbanna céanna. Agus mar sin is leis na léitheoirí Gaeltachta Gaelscéal agus leanfaidh mise orm ag léamh na nuachtáin eile. Ach tá orm mo thuairim a thabhairt ar mo 'leaththuairim' féin atá sa nuachtán lofa sin ar dtús.
Is mór an chabhair dom Aware agus chuaigh mé le déanaí go cruinniú ach tháinig mé abhaile feargach. Agus scríobh mé blagmhír fheargach faoi ach nuair a éirigh mé an mhaidin dár gcionn bhí a fhios agam go raibh breall orm. Agus scríobh mé blagmhír eile go tapa.Thaitin an bhlagmhír seo liom. Agus bhí sin deireadh leis an chéad bhlagmhír náireach sin ach inné sheas mé i siopa plódaithe agus léigh mé an bhlagmhír sin arís. 
Iomlán na fírinne léigh mé mo 'leaththuairim' mar leath mo bhlagmhíre a bhí ann. Thuig mé ar láthair na mbonn an botún a bhí déanta agam. Agus tháinig mé abhaile chun an blag seo a scrios ach is maith dom an blag seo. Ach b'fhearr dom i bhfad na cruinnithe Aware. Deirtear gach rud faoi rún agus cuireann daoine comhairle ar a chéile. Agus táim buíoch díobh don chomhairle sin. B'fhéidir nach bhfuil sé ceart nó cóir dom ,áfach, comhairle a lorg uathu a thuilleadh nuair rinneas dearmad glan é a choimeád faoi rún. Agus cheap eagarthóir dallintinneach gur nuacht a bhí ann! 
Tá sé tábhachtach dom anois leithscéal a ghabháil le muintir Aware 's na daoine a chur comhairle orm. Tá fíorbhrón orm. Is aoibhinn liom éisteacht le bhur gcuid scéalta rúnda agus tugann sibh an chabhair dom. Beidh mé buíoch díbh d'aon chomhairle eile uaibh amach anseo agus táim buíoch díbh do chomhairle na seachtaine seo caite freisin. B'fhéidir lá éigint beidh mise in ann comhairle a chur ar dhuine éigint!


