||734||
Agus mé i nDún Éideann, bhí deis agam freastal ar ranganna Gaeilge na hAlban. Thosaigh mé i rang do fhoghlaimeoirí úra ach an chéad abairt ráite agam stop an múinteoir mé agus isteach liom i rang idirmheánach. An bhéim i gcónaí ar an teanga labhartha bhíos ar mo shuaimhneas.

B'éigean don mhúinteoir anois is arís Gàidhlig a scairt liom agus mé ag spalpadh liom i nGaeilge. Cosúil leis an múinteoir i nGaelscoil ag béiceadh 'Béarla'. Ceann faoi, ghlacainn leis go raibh an rang uilig ag stánadh orm. Fós leisce orm, bhaininn triail as tuaisceartach a aithris ach bhíodh an múinteoir ag fanacht fós don leagan ceart.

As go brách liom go dtí na foclóirí. Gaeilge-Béarla, Béarla-Gàidhlig. Uair amháin sa rang an focal siopa a bhí ag teastáil uaim. Marsin Gaeilge-Béarla. Siopa-shop. Béarla-Gàidhlig. Shop-bùth. Dírithe ar Ghàidhlig ach ag smaoineamh i nGaeilge bhíodh dearmad glan déanta agam ar mo chuid Béarla! N'fheadar an bhfuil foclóir Gaeilge-Gàidhlig ar an margadh anois!

Bhí deis ag an rang an Samhradh sin freastal ar Sabhail Mor Ostaig (ar an Eilean Sgitheanach) ar feadh coicíse. Níor fhreastail mé riamh ar choláiste Samhraidh ach más féidir libh é a shamhailt. Céilidh istoíche is ranganna ar maidin. 
Thuigeas dom anseo cé chomh leisciúil a bhíos. Ar maidin chuireadh an múinteoir ceist:"an bheil thu gu math?"Agus d'fhreagraínn:"Chan eil. Tha mi tùirseach"Stánadh ait uaidh agus lean sé seo ar feadh seachtaine nó mar sin. Tháinig sé chuige ansin go raibh mé ag caint i nGaeilge agus dúirt sé liom maidin amháin:"tha mi sgìth"
Is mar seo atá sé, a dhaoine uaisle, na laethanta seo "tha mi tùirseach" ach ní raibheas an uair úd.


