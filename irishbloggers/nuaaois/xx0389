||389||
Rinneamar pléascorn agus shuíomar síos chun breathnú ar na dvdeanna ó Santaí. Bhí Nanny McPhee, Harry Potter, Perriers Bounty, Transiberian, Invictus, The Bucket List, Narnia, Toystory agus His & Hers tugtha aige do dhaoine éagsúla ach roghnaíomar breathnú ar dvd an nia ar dtús. The Matrix Trilogy.
Tá an nia 15 agus bhuel ní raibh na neachtanna óga ciúin go leor dó. Bhí air an dvd a stopadh arís is arís eile, cur siar arís is arís eile agus é a ardú ró ard arís is arís eile. Thosaigh sé an scannán ón tús arís nuair a d'imigh siad abhaile. Faraor, bhí air é a stopadh anois is arís fós agus ceist uaimse á fhreagairt aige. Ansin é a chur siar anois is arís agus an mhíniúcháin aige á thaispeáint dom.
Leathbhealach tríd roghnaigh Mise, mo chat, cábla a tharraingt ó chúl na teilifíse agus chaith an nia uair a chlog á chur arais le chéile. Bhíos ag iarraidh rá leis conas é a dhéanamh i gcúpla nóiméad (tá sé déanta ag Mise cúpla uair anois) ach tá sé 15 agus bhí a fhios aige céard a bhí á dhéanamh aige.
Thosaigh sé an scannán ón tús arís don tríú huair agus d'éirigh linn breathnú ar an scannán ó thús go deireadh gan stad amháin fiú. Níor chuir mé ceist ar bith, cé nár thuig mé focal de. Seafóid amach is amach a bhí ann ach cheap an nia go raibh sé ar fheabhas. An t-aon mhíniú atá agam air ná go bhfuil sé 15. Chuir sé an tarna scannán den Trilogy isteach. Níor chuir mé ach ceist amháin, cén fad atá siad. 123 nóiméad an ceann do Matrix reloaded is Matrix revolutions. Buíochas le Dia, tháinig cuairteoirí agus bhí air an teilifís a mhúchadh!


