||172||
Más léitheoir rialta den bhlag seo thú, beidh tú ar an eolas go bhfuil dúil mhór agam sa CLG. Níl a fhios agam céard eile le déanamh ar an Domhnach ach uachtar reoite a ithe ag breathnú dom ar chluiche CLG. Geimhreadh nó Samhradh. Is cuma liom mar bainim an sult astu ach bhí inné éagsúil.

Táim i mo shuí anseo tamaillín sách fada anois agus mé ag iarraidh inné a thuiscint. Cinnte, chonaic mé Dún na nGall ag imirt ar an teilifís ach is scéal eile é agus tú sa mbaile. Is féidir leat cupán caife is greim le hithe a réiteach agus ansin teacht arais chuige. Nuair atá tú ag an gcluiche, áfach, tá ort breathnú ar an gcluiche go léir agus conas a dhéanann Muintir Dhún na nGall é cluiche i ndiaidh cluiche?

Sa chéad leath d'éirigh leo dhá chúilín iontacha a fháil ach an bhfuil dhá chúilín iontacha a dhóthain? Agus ag tús an tarna leath bhí cúil acu beagnach. Lá faoi dheireadh bhíos ag labhairt faoi shacar agus mé ag rá níor thuigeas an beagnach seo nuair nach bhfuil sé ann. Ní bhíonn mórán deiseanna acu cúilín a fháil ach is cuma leo mar ní éiríonn leis an bhfoireann eile scóráil ach an oiread. Sin an stíl atá acu. Puke football a thugann Pat Spillane agus Colm O'Rourke air agus ag breathnú air beo tá an ceart ar fad acu.

Sa chluiche ar fad bhí níos mó ná 200 phas láimhe acu agus cuid is mó dóibh dul siar seachas chun tosaí. Níor bhac siad dul in iomaíocht don chic amach agus níor sheas siad riamh an fad ceart siar ó chic saor. Agus an cluiche ar siúl nóiméad ní raibh ach tosaí amháin acu. Sula raibh an réiteoir in ann an cluiche a thosnú arís don tarna leath, b'éigean dó insint do dhuine acu dul go dtí d'áit cheart!

Is cuma sa tsioc le bainisteoir Dún na nGall go bhfuil an tuairim seo ag daoine. Tá boinn ag an bhfoireann agus tá sé sásta. Iontach sásta ach céard faoin scéal iomlán. Dá roghnódh gach foireann an stíl faoi leith seo, an mbeifeá sásta? Airgead a íocadh isteach chun breathnú air, ní bheinnse in aon chor. Bhí sé leadránach agus níor thuig mé an meon. An faitíos roimh imirt.

Bhuel bhí dá dtrian den chluiche leadránach ach ansin bhí troid ann. Triúr nó ceathrar ó Dhún na nGall agus Diarmuid Connolly ach ní cuireadh ach Diarmuid Connolly den pháirc mar gur lig imreoir amháin dóibh go raibh sé go dona gortaithe. An fógra Yorkie ach ní raibh B.A ón A-team áit ar bith agus ansin roghnaigh an contae is fearr in Éirinn peil a imirt agus ní raibh cliú faoin spéir ag Dún na nGall céard le déanamh!

Mar sin tá an ceart ar fad ag Pat Spillane go raibh an bua ag peil inné mar tá a fhios ag gach foireann anois má imríonn siad peil, beidh an bua acu ar Dhún na nGall agus marsin beidh orthu a stíl a athrú!

Agus tá tamall sách fada acu roimh a chéad chluiche eile chun é a athrú mar go bhfuil muidne sa chluiche ceannais agus táim iontach buartha agus dóchasach faoi. 20 lá eile agus beidh Sam ag teacht abhaile! Áth Cliath abú! 


