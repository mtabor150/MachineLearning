||400||
Ag smaoineamh faoi Bhrú na Bóinne is urú na gealaí ar maidin agus na gréithe á ní agam is mé ag breathnú amach ar scamaill is sneachta thugas préachán ar an líne faoi ndeara. Céard a bhí á dhéanamh aige? Thuigeas go tobann go raibh sé greamaithe go dtí an líne agus amach liom leis an gciteal is lámhainní orm agus bhíos in ann cabhrú leis. Bhí eagla an domhain air agus chuir sé poill i lámhainn amháin ach lig sé dom agus ansin d'iompair mé é isteach sa chistin agus d'ith sé ó bhabhla mo chait, Mise agus ansin leath uair a chlog níos déanaí thosaigh sé ag eitilt agus d'oscail mé an cúldhoras dó. Bhí orm glanadh suas ina dhiaidh agus ansin isteach liom go dtí an seomra suí. Bhí Mise, mo shealgaire, ina shuí ag breathnú amach ar na héin go léir agus slad ar intinn aige agus ní raibh a fhios aige fiú faoin dráma sa chistin. 


