||179||
Tráthnóna Sathairn theip ar mhná Átha Cliath i gcoinne Corcaí.Mo lean. Mothaím ciontach mar níor bhac mé dul agus níor bhreathnaigh mé ach ar an dara leath. Táim fós ag rá go bhfuil orm dul chuig cluiche ina bhfuil na mná ag imirt. Dúirt mé é an chéad uair an t-am seo an bhliain seo chaite. Mo náire mé! Bhíos ag éisteacht leis an iomáint ar an raidió agus ansin bhreathnaigh mé air iarbheo freisin!

De ghnáth bíonn údar géaráin agam le TG4 nuair atá orm breathnú ar chluiche leo ach oíche Shathairn ní ag géarán ach ag gáire a bhíos. Cliseann orthu bheith neodrach. Bhí Bleá Cliathach acu mar thráchtaire an babhta seo agus gach uair gur éirigh linn cúilín a fháil, bhí a fhios againn céard a bhí le rá aige ag breathnú ar an athimirt. "An scór arís." Is maith an rud é nach raibh cluiche ólacháin ar siúl againn mar bheimis ar dhearg mheisce mar ghreadadh amach is amach a bhí ann. 3-23 go 6. Ceapaim faoi dhó ní dúirt sé é agus bhí an neacht(5) cinnte go raibh sé in ann muid a chloisteáil nuair a tharla sé sin. Bhí sí buartha go rabhamar ag gáire faoi! Bhíomar

D'fhógair an CLG athraithe atá le teacht an bhliain seo chugainn agus níl gach duine sásta. D'imir Luimneach ar fheabhas i mbliana agus anois ba chóir dóibh bheith arais i Roinn 1 ach chruthaigh an t-Ard Comhairle roinnte nua ar an Satharn. Roinn 1A agus Roinn 1B. Níl ach 6 fhoirne sa dá roinn,mar sin níos lú cluichí agus tá Cill Cheannaigh agus Tiobraid Árainn is na buachaillí bó eile (msh Áth Cliath!) i roinn 1A agus níl deis ag Luimneach imirt ina gcoinne. Tuigim dóibh. Cé go bhfuil an dul chun cinn déanta ag Áth Cliath ag gach leibhéal, tháinig an dul chun cinn sna sinsir nuair a thosnaíomar ag imirt i Roinn 1. Níor chuala mé go fóill conas a mhothaíonn muintir Loch Garman faoi agus iad síos i Roinn 1B agus an iarracht déanta acu fanacht suas.

Athrú eile a bheas ann ná go mbeidh ceamaraí ann má tá conspóid ann maidir le cúil nó cúilín. Ceapaim go bhfuil sé seo ar fheabhas. Ní bheidh orainn éisteacht le muintir Chill Dara a thuilleadh, tá cinnte an mhí-ádh orthu ach ní stopann siad riamh ag labhairt faoi. Ní cheapann an mhamaí go mbeidh sé ar fheabhas. Is aoibhinn léi an rugbaí. Sular bhuail sí le m'athair chuaigh sí chuig cluichí rugbaí, an chéad chluiche CLG di ná tar éis di pósadh agus tá sise den tuairim go mbíonn rugbaí níos moille anois agus uaireanta leadránach mar gheall ar na ceamaraí. Is maith an rud conspóid anois is arís dar léi agus beidh conspóid fós ann. Uair amháin teipfidh ar an réiteoir é a úsáid agus beidh sé mí cheart. Mar sin beidh eagla ar na réiteoirí gan é a úsáid agus beidh an-moill sna cluichí.

Dála an scéil bhuail mo thuismitheoirí lena chéile ar an 54A agus mo mháthair ar a bealach chuig cluiche lacrosse. An raibh duine ar bith agaibh riamh ag cluiche lacrosse? Ní raibheas féin agus is cosúil go raibh an mhamaí maith aige!


