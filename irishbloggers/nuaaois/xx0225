||225||
Bhíos an chéad duine i bPáirc Uí Chrócaigh inniu. Bíonn ort dul go luath chun áit mhaith a fháil ar an gcnoc ach bhíos an chéad duine san áit ar fad inniu. Cúpla nóiméad níos déanaí bhí daoine sa Cusack ach bhí mise ar dtús!

Bhí an chéad chluiche ar fheabhas. Uaireanta bíonn na mionúir níos fearr mar nach mbíonn an mhéid chéanna cártaí i gceist agus bíonn rithim leis an gcluiche. Bhí seanChat taobh liom agus don dara chluiche bhí sé á rá leis an réiteoir nach cluiche sacair a bhí ann agus ba chóir dó na cártaí a choinneáil ina fhobhríste! Bhí sé iontach greannmhar!Ar aon nós bhí an chéad chluiche thar bharr agus bhí an bua againn go héasca ar na cait i ngach cearn den pháirc agus corn álainn buaite ag na fir óga.

Bhí an tarna chluiche ar fheabhas freisin. Is imreoirí den scoth iad na cait agus léirigh siad a gcuid scileanna inniu. Cé go bhfuaireadar neart cúil go héasca, ní slad a bhí ann in aon chor agus tá a fhios agam go foireann iomána den scoth iad Áth Cliath agus contae Átha Cliath ina chontae iomána freisin anois.

Sa bhliain 2009 bhaineamar craobh Laighin agus chuaigh mé féin is mo dhaid chuige. Ar an lá úd mhothaigh mé go honóir a bhí ann go raibh deis againn imirt i gcoinne na gCat i bPáirc Uí Chrócaigh. Cheap gach duine go mbeadh slad ann ach ní raibh ach dhá chúl eadrainn ag an deireadh. Faraor bhí níos mó eadrainn inniu ach níor mhothaigh mé ag deireadh an chluiche go raibh sé iontach go raibh deis againn imirt i gcoinne na gCat i bPáirc Uí Chrócaigh.

Bhí díomá orm mar go gcreidim go raibh Áth Cliath níos fearr ná cailliúint. Agus ba chuma cé mhéad scréadáil is béicíl a rinneas le linn an chluiche, níor thuig na himeoirí go raibh siad in ann imirt níos fearr. Bhíos in isle brí mar nach raibh an lá againn. Anois táim ceart go leor, áfach, mar tá a fhios agam go mbeidh an bua againn i gcoinne na gCat sa chraobh go luath! Áth Cliath abú! 


