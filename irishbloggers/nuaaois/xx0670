||670||
Bhí daltaí scoile ann is fir i gcultacha oifige, agus seanbhean amháin ag caint leis an strainséir in aice léi. Agus bhí beirt ar meisce. Fear righin tanaí óg le boladh tobac uaidh agus gan mórán fiacail fágtha aige ina ghob milteannach mór agus a bhean ina pitseámaí salacha agus buataisí bréige Ugg. Aghaidh oráiste aici ón smideadh agus í ag súgradh lena cuid toitíní. 
Agus thosaigh siad ag scread ceisteanna ar bhean amháin. Cén mhéid a fhaigheann sí ón rialtas? Cárbh as di? Ar thug an rialtas teach di? Cárbh as di? Ar mhaith léi go rachadh muintir na hÉireann go dtí a tír agus na poist ansin a ghoid? agus arís is arís eile Cárbh as di? Agus bhí raiméis eile acu faoin éirí amach agus ní bhfuair na laochra bás chun go mbeidh sise ag cur fúithi anseo. 
Agus é seo ag titim amach bhí aiféaltas is náire ar an bhean chiúin agus í ag ligint uirthi go raibh sí ag léamh. Bhí gach duine eile ciúin freisin. Is dócha ag fanacht le freagra uaithi agus d'imigh beirt nó triúr síos staighre. Ach ghabh bean amháin leithscéal léi sular imigh sí thíos staighre ach roghnaigh an bhean seo ón iasacht fanacht ina suí ansin.
Roghnaigh an fear in aice léi seas suas di go tobann. Fear oifige uasal ach ansin thosaigh eisean leis an raiméis. Dar leis gurb as tír shaibhir di (an Iodáil, nó an Spáinn b'fhéidir) agus mar sin bhí cead aici bheith anseo, ní cosúil leis na 'gadaithe' ó na tíortha eile. Agus thosaigh an triúr acu ag argóint faoin gceadúnas aisteach seo.
Bhuail a fón agus bhí gach duine ag fanacht di é a fhreagairt. An cheist mhór anois. Cén teanga a labhraíonn sí? Agus bhuail an fón arís agus bhí uirthi é a fhreagairt. Bheadh a fhios ag gach duine cárbh as dom!
Labhair mé leis mo mhamaí i nGaeilge agus níor labhair duine acu arís ach chuala mé cogar taobh thiar dom idir an bheirt. 'Is Éireannach í'
Cad a dhéanfainn dá gcloisfinn daoine ag magadh faoi dhaoine ón iasacht? An ndéanfadh sibhse, a léitheoirí, rud ar bith?


