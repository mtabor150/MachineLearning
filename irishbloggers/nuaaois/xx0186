||186||
Agus muid ar ár mbealach isteach sa trácht, bhí carr ó Thiobraid Árainn ag magadh linn. Bhíodar chun ceacht san iomáint a mhúineadh dúinn. Agus muidne ag magadh arais. Beimid sa chraobh, dhá dheis againn inniu agus tá.



Bhí an cluiche mionúr go maith ach ní raibh dabht ar bith ann nach raibh an lá linn. Port Láirge 5-13, Áth Cliath 6-19. Thaitin cúil leis na foirne ach bhí cúl báire óg Port Láirge in ísle brí faoi chúl amháin agus thuigeas dó. Cheap sé gur chúilín a bhí ann agus chuaigh sé ar thóir sliotair don phoc amach, nuair a tháinig an sliotar as an adhmad agus chuir Áth Cliath san eangach é agus a dhroim don chluiche. Tá's agam foghlaimeoidh sé ach fós ceacht crua le foghlaim i bPáirc Uí Chrócaigh ag leathcheannas agus tú ach 17. 



Sna sosanna anois ní bhíonn banna ceoil acu a thuilleadh ach fir grinn amaideach agus Hector Ó hEochagáin. A CLG, a chairde, más mian liom breathnú ar an teilifís, fanfaidh mé sa mbaile. Ar a laghad ansin ní gá dom cur suas leis an bhfear grinn seo! Is féidir liom é a mhúchadh!



Sin ráite bhí sé deas nuair a roghnaigh fear as Áth Cliath an cheist mhór a chur ar a ghrá geal as Tiobraid Árainn. Áit dheas é a dhéanamh ach b'fhearr liom é a bheith faoi rún. Ní ar an teilifís, nó ar an chéad leathanach ar an Indo, mar atá sé inniu. 



Agus tús an chluiche mhóir bhí cúl ag Tiobraid Árainn. An t-ádh dearg leo leis agus bhíos buartha ach ní raibh gá mar d'imir muidne ar fheabhas agus ar feadh tamaill bhíomar fiú chun tosaigh. Ag leatham chuala mé go raibh saineolaithe ar an raidió ag rá go raibh sé ag dul le script. Nach raibh siad a rá an tseachtain ar fad go mbeidh slad ann. Cén script nua atá acu? Beidh greadadh sa dara leath, is cosúil ach fós ní raibh. Ag an deireadh bhíodar cinnte níos fearr ach ní raibh ach cúil agus cúilín eadrainn! 



Ghabh mé comhghairdeachas leis an bhfear taobh liom agus dúirt sé gur imir Áth Cliath ar fheabhas. Fíorchontae iomána atá ionaibh anois agus uimhir a trí sa tír. Agus ansin nóiméad níos déanaí dúirt Duibhlinneach é! Faraor chuir sé leis. Is mór an trua go bhfuil uimhir a haon agus uimhir a dó mílte chun tosaigh go fóillín.



Sárchluiche agus bhí an bród orm agus ag gach Dhuibhlinneach ann. Níor lig na hiománaithe síos muid ach tháinig an buaicphointe níos déanaí an lá sin. Chonaic mé duine dár n-iománaithe agus mé sa mbaile. Ghabh mé comhairdeachas. D'fhéach sé orm ait. "Chailleamar" ar sé ach rinneas miniú - "d'imir tú ar fheabhas sa chéad leath agus sa dara leath bhí beirt timpeall ort an t-am ar fad." " Fós" ar sé," chailleamar, an bhliain déanfaimid níos fearr!!!"



Chuaigh mé a luí sona sásta agus mé ar eolas go raibh tuilleadh de dhíth fós sa chontae is fearr in Éirinn. Áth Cliath abú! 


