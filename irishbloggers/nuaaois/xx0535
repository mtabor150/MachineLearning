||535||
Dhúisigh an stoirm mé ar maidin. D’fhan mé i mo luí ag éisteacht leis ar feadh tamall sách fada agus rinne mé gealltanas dom féin nach n-ólfainn alcól riamh arís. Bhí Mise,mo chat, fós ag codladh go sámh in aice liom agus bhí a fhios agam go raibh féirín uaidh ag cos na leapa. Níl deireadh leo. Le gach toirní bhí an madra ag rith suas síos na staighrí ag tafann.
Chomhair mé na soicindí idir na toirneacha is na tintreacha agus ar feadh meandair bhí an stoirm díreach os ár gcionn. Chuala mé mo dheirfiúr is a cuid páistí sa seomra codlata eile ag comhaireamh freisin. Chuir sé an oíche dheireanach dár laethanta saoire agus muid inár bpáistí i gcuimhne dom. Shuímis sa charr agus d’ithimis ár gcuid sceallóga cois trá i mBaile Uí Bhuaigh Beag agus chomhairimis na soicindí go dtí gur shoilsíodh Carraig Aonair an carr arís.


