||308||
Bhíos ar muin na muice ar maidin. An ghrian go hard sa spéir 's pas nua agam sa phost. Ní raibh rud ar bith eile uaim. Agus ansin anuas air sin fuaireas dhá thicéad saor in aisce don amharclann agus bhí a fhios agam.....Is é seo an lá is fearr riamh..
Chuir mé ceist ar mo chara teacht liom. Dúirt sí cinnte ach ansin theip uirthi feighlí linbh a fháil agus b'éigean dom ceist a chur ar dhuine eile. An rud a bhí ann bhíos cheana féin sa chathair ach bhí sé fós luath go leor,cheapas, chun ceist a chur ar chara eile. Agus chuir. Bhí leithscéal ag gach uile dhuine acu.
Am lóin a bhí ann agus ní raibh a fhios agam céard le déanamh. Anois nuair nach bhfuil rudaí ag dul mar ba chóir dom, déanaim cráin chraosach díom féin ach bhíos in ann srian a chur orm féin. Bhuel i ndiaidh Tayto saor in aisce ó Uasal Tayto ar Shráid Uí Chonaill a ithe chuireas srian orm féin.
Agus ar aghaidh liom go dtí H&F le dearbháin. Cheannaigh mé Gluaiseacht (léite agam an tseachtain seo caite sa leabharlann ach tá sé ar fheabhas 's anois tá mo chóip féin agam) agus Eolaí póca faoi na héin freisin. Sona sásta arís roghnaíos iarracht eile a dhéanamh. Cé nach mbeadh ag iarraidh dul go dtí an amharclann? Gach uile dhuine i m'fhón, is cosúil.
Bhuail an pharanóia mé. Ba mhaith leo dul go dtí an amharclann ach níor mhaith leo dul liomsa. Thosaigh mé ag ithe. Seacláid. Tuilleadh Tayto. Oráistí. Tuilleadh seacláid. Trátaí is tuilleadh oráistí.Agus anois nílim in ann stopadh ach tá orm mar ba mhaith liom dul go dtí an amharclann. Agus bhuel tá orm dul ar ais isteach go dtí lár na cathrach arís. Cathain a tháinig mé abhaile?


