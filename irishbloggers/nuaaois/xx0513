||513||
Téann Mise, mo chat, as baile go minic. Ní fheicim é lá nó dhó as a chéile ach de ghnáth bíonn a fhios agam go bhfuil sé thart áit éigint. Tá a chuid sa chistin ite aige nó tá féirín fágtha aige dom ag cos na leapa. Má tá sé imithe ró-fhada ,de ghnáth seasaim i lár an ghairdín le canna bia agus forc agus déanaim torann leo. Cloisim an clog ar dtús agus tagann sé ag crónán.
Agus é ag báisteach go trom oíche Aoine rinneas seo ach don chéad uair riamh níor tháinig sé. Chuaigh mé amach á lorg agus chaitheas an oíche ag siúl. An raibh a fhios agat a léitheoir go raibh cat in ann siúl 7 míle in aon oíche amháin? sin 7 míle ansin agus 7 míle ar ais. Shiúil mise, mé féin, i bhfad níos mó ná sin ach níor éirigh liom teacht air. Agus mar an gcéanna aréir agus oíche Satharn.
Nílim ag dul amach á lorg i rith an lae. Tá seacht gcat marbh feicthe agam ar na bóithre an deireadh seachtaine seo agus bhuel nílim ag iarraidh Mise, mo chat, a fheiceáil mar sin. Táim ag caitheamh na laethanta sa teach agus gach 10 nóiméad ag dul amach leis an diabhal canna arís. Níor bhac mé fiú dul go dtí an cluiche inné, cé go raibh ticéad agam mar táim ag iarraidh bheith anseo nuair a shiúlann mo Mise isteach le féirín dom. 


