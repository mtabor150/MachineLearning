||209||
An bhfuil aithne agat ar dhuine agus níl cliú dá laghad acu conas déileáil le doras? Deir an fógra 'chugat' go soiléir ach fós brúim an doras agus nuair nach n-osclaíonn sé, glacaim sos agus déanaim iarracht eile . 's arís eile  go dtí go dtugann duine eile an nod dom..... Tar éis tamaill táim  ar ais ag an doras céanna ach ar an taobh eile. Deir an fógra  'uait'  anois ach níl dearmad déanta agam ar chéard a tharla níba thúisce. Mar sin ní bhrúim an doras in aon chor ach tugaim é chugam. 
An bhfuil aithne agat, a léitheoir, ar dhuine agus gabhann siad  buíochas le doras? Is fuath liom doirse, bhuel ach amháin na doirse draíochta. An t-aon rud deas ag blocanna nuaaoiseacha. Is fir uasail iad na doirse  beo seo. Mothaíonn siad thú ag teacht i gcóngar agus osclaíonn siad iad féin. "Tá's againn go bhfuil deacrachtaí agatsa le doirsí ach tóg go bog é, déanfaidh muidne é duit. Tar isteach". Bíonn siad iontach cairdiúil agus ní dhéanaim dearmad riamh 'maith agat' a rá leo.
An bhfuil aithne agat, a léitheoir, ar dhuine agus d'éirigh leo shiúil fuinneog amach? Ar maidin i mbloc nua, bhíos i mo shiúil i dtreo na ndoirse agus go tobann Kapow.Whamm.Pow. Bhíos ar an urlár gan aithne gan urlabhra. Ní doras beo a bhí ann in aon chor ach fuinneog mharbh agus gan gluaiseacht ar bith inti. Agus anois tá an nia ag insint do gach éinne gur shiúil mé isteach i bhfuinneog.


