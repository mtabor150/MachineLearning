||475||
Chuala mé an tOllamh Ken Carty ag caint oíche aréir i gColáiste na Tríonóide ar Chomhdháil na Saoránach i mBritish Columbia, Ceanada.
Tháinig mé amach ón léacht ag smaoineamh tá géarghá le comhdháil anseo láithreach boinn. Roghnaítear beirt as gach dáilcheantar (fear is bean) go fánach. An t-aon riail atá ann níl cead polaiteoir nó ball de pháirtí polaitíochta páirt a ghlacadh ann. Freastalaíonn na rannpháirtithe ar cheardlanna ar na córais éagsúla vótála ar fud an domhain. Déanann siad taighde agus tá cead ag an bpobal iomlán aighneachtaí a chur faoina súile agus ansin roghnaíonn an chomhdháil an córas is fearr d'Éirinn is bíonn reifreann ann.
D'éirigh go maith leis an gcomhdháil i mBritish Columbia. Níor éirigh, áfach, leis an reifreann ach is féidir linne abhus foghlaim ó na botúin thall. Tharla an reifreann ag an am céanna le hollthoghchán agus marsin ní raibh na meáin ag labhairt faoi agus bhí sé soiléir nár thuig daoine fiú go raibh reifreann ann.
D'éirigh leis an reifreann i 77 as 79 toghcheantar. Ní raibh ach 50 toghcheantar ag teastáil. Bhí 60% de na vótaí ag teastáil. Níor éirigh leis ach 58% de na vótaí a fháil. Ní raibh a fhios ag an Ollamh cén fáth go raibh 60% ag teastáil ón gComhairle Reachtaíochta ach bhí daoine ann ón Oireachtas aréir agus dúirt siad nach mbeadh ach an gnáthmhéad ag teastáil anseo.
Níor chuir aon duine ceist air céard a tharlaíonn nuair nach bhfuil na polaiteoirí sásta leis an toradh agus roghnaíonn siad go raibh breall ar na daoine an lá dár gcionn. Nós atá againn anois sa tír seo ach is dócha sin fáth eile go bhfuil géarghá le Comhdháil na Saoránach anseo.


