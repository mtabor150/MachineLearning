||599||
Léigh mé an leabhar cáiliúil seo nuair a bhíos fós ar scoil. Cónaíonn an teaghlach Maori seo i gceantar bocht uirbeach i Rotorua(gleann dá loch). Bhí mise ag am na léitheoireachta an aois chéanna leis an príomhcharachtar Grace.

Is meisceoirí a tuismitheoirí. Tá a deartháireacha i mborstal nó i ndrong. 'S buaileann an t-athair an mháthair i gcónaí ach suíonn Grace i gcrann agus scríobhann sí dialann. Agus í sa chrann taibhríonn sí freisin faoi shaol níos fearr. Is é saol an Pakeha(na hEorpaigh) atá ag teastáil uaithi.

Feiceann sí isteach i bhfuinneog ón chrann seo agus feiceann sí na leabhair atá ag teaghlach grámhar Pakeha. Níl aon leabhair acu sa teach agus níl aithne aici ar aon duine Maori le leabhar ina sheilbh aige.

Iomlán na fírinne tháinig mise ar an leabhar seo mímhacánta. An deireadh seachtaine roimh ré bhí dioscó ar siúl agus theip orm míniú dom athair grámhar tábhacht an ghúna i bPennys. Agus mar sin d'iarr mé air i nGaeilge san Ilac an raibh cead agam leabhar a cheannach agus an leabhar leabharlainne cheana féin i mo mhála.

Agus mar sin nuair a léigh mé 'duine le leabhar is duine saibhir iad. Ba mhaith liomsa leabhar a léamh', mhothaigh mé iontach ciontach is santach. Agus thosaigh mé ag caoineadh i gceantar bocht uirbeach ar an taobh eile den domhan.

Níl deireadh maith i ndán do Grace. Roinneann an t-údar a cuid smaointí linn agus í ag fanacht don bhás sa chrann. Ach críochnaíonn an leabhar le nóta dóchais.  Tagann an mháthair ar an dialann  agus foghlaimíonn sí faoin éigniú agus an aisling Pakeha. Tugann sí bata is bóthair don athair agus déanann sí cinnte go bhfuil a fhios ag na páistí eile go bhfuil cultúr is teanga dar cuid féin acu.


