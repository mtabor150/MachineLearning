||653||
,Bhíos ag tnúth go mór leis an imeacht 'bainne is brioscaí' ó léigh mé faoi ar Nuacht cúpla lá ó shin. Tháinig mise ar dtús air ó Nuacht a 1 agus ó shin tháinig mé ar nuacht. Chleacht mé mo scéal féin os comhair an scátháin cúpla uair tráthnóna inné. Ansin shiúil mé isteach sa chathair. Bhíos ann agus iad ag oscailt na doirse ag leath uair tar éis a sé agus thosaigh an scéalaíocht dhátheangach tamaillín ina dhiaidh.

Thaitin an chéad scéal go mór liom faoi bheirt as Gaeltachtaí éagsúla Chorcaí i Londain. Bhí an tarna scéal ró fhada agus an tríú scéal ró ghearr. Nílim ag tabhairt cothrom na féinne dos na scéalaithe. Níor theip ar na scéalaithe ach ar an dátheangachas.

Ní raibh an tarna scéalaí ina cainteoir líofa agus ba léir gur scríobh sí an scéal as Béarla agus ansin thiontaigh sí é go Gaeilge. ..agus í ag insint an scéil, bhí duine á tiontú ar ais go Béarla é agus ba léir domsa nach raibh an scéalaí is an t-aistritheoir ar aon intinn. Scéal do pháistí a bhí aici, scéal salach do dhaoine fásta a bhí aigesean.

B'as Ceantar na nOileán an tríú scéalaí agus bhí a mac féin ag déanamh an aistriúcháin. Ceapaim go raibh leagan eile den scéal seo cloiste agam. Ní dhearna mo mhamó iarracht cur síos a dhéanamh ar an gceantar nó ar churach. Ghlac sí leis go raibh siad ar eolas againn agus scanraigh sí muid. Theip ar an scéalaí mo chuid suime a mhúscailt, ach cuirim an locht ar mhamó. Nuair a d'inis sise an scéal dom chreid mise go raibh aithne aici ar an lánúin agus chreid mé an scéal go huile is go hiomlán.

Agus ansin bhí deis ag an gceathrú scéalaí agus arís bhí an t-aistritheoir níos suimiúla ná an scéalaí é féin. Agus faoin am a thosaigh an cúigiú scéalaí bhí an bhean in aice liom ina codladh, bhí an fear ar an taobh eile ag ithe brioscaí lena chlab mór oscailte aige agus ní raibh mise ag éisteacht a thuilleadh. Bhíos ag éisteacht le huisce ag sileadh i mbuicéad taobh thiar dom.

Smaoineamh iontach a bhí ann agus atá ann. Bhíos ag tnúth go mór leis ach bhí díomá orm oíche aréir. B'fhéidir an chéad uair eile tá scéalaíocht dhátheangach ar siúl acu, gan bacaint leis an scéal a thiontú, scéal iomlán as Gaeilge agus tuigfidh leath den lucht éisteachta agus ansin scéal iomlán eile as Béarla agus tuigfidh gach duine, Agus sin beidh cothrom na féinne ann don scéalaí sa dá theanga. 


