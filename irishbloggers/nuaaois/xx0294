||294||
Tá cairde agam ó thuaisceart na cathrach agus ní thuigeann siad cá go díreach ina bhfuil Tamhlacht. I mBéal Feirste, i lár na tíre nó b'fhéidir fiú ar an ngealach! Rud amháin atá ar eolas acu go léir níl an diabhal visa ceart acu chun teacht air ach tá eolas maith ag muintir Thamhlachta ar thuaisceart na cathrach agus nílimid, anseo in iarthar na cathrach, chomh hamaideach leo. Sin a cheapas go dtí inniu.
D'éirigh mé sona sásta go moch ar maidin. Níor mhair an bháisteach 's bhí an ghrian go hard sa spéir, na bláthanna sa pháirc faoi bhláth agus thuig iriseoir amháin, Conor Pope, ón Irish Times an cur i gcéill atá ag tarlú leis na hollmhargaí. 'S anuas air sin go léir bhí an mhamaí iontach chun seanrothar a thabhairt léi thall go dtí Rothar i mBaile Phíb agus bheadh rothar agam arís.
Faraor, chaith mo mhamaí chliste an lá ar fad i dtuaisceart na cathrach ach níor tháinig sí ar an siopa. Ní dóigh liom, fiú, gur tháinig sí ar Bhaile Phíb, mar bhí sí cois farraige nó in aice leis an aerphort chuid is mó den am!
Is mór an trua nach féidir liom an rothar a thabhairt ar an Luas nó an bus agus é a thabhairt thall mé féin. Agus má thagaim ar bhealach chun é a dhéanamh, ba mhaith liom ciseán ar an rothar! 


