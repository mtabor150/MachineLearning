||176||
Tháinig borradh mór faoin scolaíocht i mBéarla san Ind le blianta beaga anuas mar go bhfeictear air mar bhealach chun do dheiseanna fostaíochta a fheabhsú as cuimse. An bhfuil an ceart acu? Agus nuair atá tú ag breathnú ar fhógra ar an teilifís agus páiste ón Deisceart Domhanda ag gabháil buíochais don chabhair, an mbíonn tú ag smaoineamh ba chóir dom airgead a thabhairt, ba mhaith liom litir gach mí nó conas go mbíonn Béarla líofa ag gach páiste dóibh!

Bhí an plé seo ar BBC le déanaí maidir le Háití amháin agus a dhá theanga oifigiúil. Fraincís le fada an lá agus Creole, teanga oifigiúil ó 1987. Cé go bhfuil gach éinne in ann Creole a labhairt agus níl ach 5% in ann Fraincís a labhairt go líofa, is í Fraincís an teanga sna scoileanna. Dar le Michel De Graff, Háítíoch is teangeolaí ag MIT, is ionann seo agus rás na púicíní ar siúl agat agus tú ag iarraidh foghlaim siúil. Má chuirtear púicín ar pháiste agus iad ag tosnú amach ar scoil, beidh an púicín seo orthu ar feadh an tsaoil.

Ní raibheas féin nó an Bascach ar aon intinn leis agus d'fhoghlaim mé gur fhreastail sí ar scoil Gearmáinis agus í díreach críochnaithe Ph.D i mBéarla. 'S céard faoi pháistí a théann go scoileanna lánGhaeilge agus nach bhfuil Gaeilge ag na tuismitheoirí, déanann siad ceart go leor. Ní bhíonn púicín orthu agus ní bhíonn a dteanga dhúchais mar an phríomhtheanga ar scoil. Agus céard faoi pháistí a bhí tuismitheoirí acu ón iasacht, déanann siadsan ceart go leor freisin, nach ndéanann?

Agus ansin bhí mac léinn óg, díreach críochnaithe ar an ollscoil ag teacht linn. Níl Fraincís ag a thuismitheoirí ach tá seisean díreach tar éis a oideachas a chur i gcrích ina tarna teanga agus tá sé iontach buíoch dos na mná rialta ar an mbunscoil. Agus ansin dúirt sé é "má chuala siad muid ag labhairt i gCreole..... " Ar an toirt thuigeamar nach ionann an taithí a bhí ag an mBascach ar an scoil Gearmáinis agus taithí an ógfhir seo. B'ionann a thaithí agus taithí Thomáis Uí Chriomhthain is a chéad fhocal Béarla 'Playtime'. Cé go bhfuil dhá teanga oifigiúil sa tír, níl cothrom na féinne ag na teangacha.

Tá drochmheas ar theanga amháin agus ansin cuimhin liom go raibh alt ag Nós* ar Ghaelscéal tamall ó shin ar Háití agus na fadhbanna atá aige. Céard a dúradh ansin maidir leis na teangacha ann:



"Labhraítear dhá theanga oifigiúil i Háítí: Fraincís agus críol Háitíoch, teanga a d'fháisc as an bhFraincís, a ndearnadh teanga oifigiúil di sa bhliain 1961.

Ní féidir tionchar an Bhéarla a sheachaint ar fad agus na Stáit Aontaithe [áit ar mhaith le mórán Háítíoch a bhaint amach] i mbéal an dorais, ach ní stopfaidh Háítí de bheith an t-aon tír labhartha Fraincíse amháin de chuid Mheiricéa Theas." 

Tá's againn gur tháinig an t-eolas seo ó Wikipedia agus bhuel an tseachtain seo níor thaitin céard a bhí le rá ag Wikipeidia faoin Spidéal le "lucht iriseoireachta Drochscéal" agus b'fhéidir anois tuigfidh siad níos fearr cén fáth nach bhfuil ag éirí ró mhaith le Gaelscéal. Ar a laghad tuigfidh siad gan wikipedia a úsáid mar fhoinse a thuilleadh, tá súil agam. Bíonn breall ar na hailt ann go mionminic. Ó, ach ná úsáid do ghruagaire ach an oiread!

Pé scéal é cruthaíonn an wikipedia ar na teangacha ann an meas mór atá ag na daoine i gcumhacht ar an bhFraincís (agus níl ceannlitir tuilte ag Creole) agus an Apartheid teangeolaíochta atá i bhfeidhm sa tír le fada an lá ach creideann DeGraff go bhfuil athrú ag teacht. An tUachtarán atá acu anois, Michel Martelly,amhránaí clúiteach roimhré i gCreole atá ann, agus d'úsáid sé Creole ina fheachtas agus d'oscail scoil nua i mbliana, an chéad scoil atá chun Creole a úsáid mar theanga mhúinte agus tá súil acu amach anseo go mbeidh cothromaíocht ann!

Lena chois sin cruthaíonn an tiontú a dhéin Gealscéal air go raiméis amach is amach atá ann nuair a dheireann daoine ar son na Cúise go bhfuil daoine le Gaeilge níos tuisceanaí maidir le teangacha beaga ná daoine le Béarla amháin. Níos eolaí ar theangacha freisin. Fad is eol dom mise an t-aon duine a dhéin gearán maidir leis an alt ar Háití ag an am agus bhí neart alt acu ó shin ar theangacha ar Ghaelscéal. Ní ar theangacha. Ar an nGaeilge amháin a bhíodar. 

Mar fhocal scor  níor thiontaigh mé dhá fhocal nua don Ghaeilge- Vicipéid is Críol go Gaeilge ach creidim ba chóir mar fáisceann gach teanga óna chéile. Tháinig an Fhraincís ón Laidin agus má chumtar focal úr i dteanga amháin, athróidh cainteoirí teanga eile an focal i gcónaí dóibh féin. Ní stopann teangacha ag fobairt riamh. Handy an focal atá ag na Gearmánaigh d'fhón soghluaiste agus creideann siad go dtagann sé ón mBéarla! Má tá eagla ar chainteoirí roimh theanga eile, b'fhéidir go bhfuil an theanga siúd i mbaol báis agus b'fhearr éirí as í a labhairt ar eagla na heagla go mbeadh tionchar na teanga sin le cloisteáil i do chuid caint).


