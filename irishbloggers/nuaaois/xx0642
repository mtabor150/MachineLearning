||642||
Chaith mé seal ar amazon is litríocht oíche aréir ag lorg leabhair. Tháinig mé ar na leabhair ó m'óige. Bhí mo chéad leabhar ar stair na hEalaíona riamh ann. Ealaíontóirí agus Cumadóirí Cáiliúla. Ach bhí an leabhar ab ansa liom ann freisin. Bhí an leabhar seo ar eolas agam de ghlan meabhair.

Nuair a bhí mé i rang a 3, áfach, thóg mise an leabhar seo as a chéile le haghaidh tionscnamh scoile ar an bhFrainc. Tharraing mé chuile phictiúr ann isteach i mo leabhrán ar dtús agus ansin ghearr mé amach an scríbhneoireacht agus ghreamaigh mé iad isteach sa leabhrán. Mhaisigh mé mo leabhrán agus scríobh mé mo theideal air.An tAinmhí ó Lascuax go Picasso.

Bhí mo dhaidí iontach feargach liom gur scrios mé an seanleabhar ach bhí mise iontach sásta liom féin. Ach is dócha ag an am níor thuig mise cé chomh deacair a bhí sé teacht ar leabhar faoi stair na hEalaíona as Gaeilge ach thuig seisean.

Fuair mé dearbhán leabhar mar dhuais ar scoil agus cheannaigh mé mo chéad leabhar as Béarla ar stair na hEalaíona. Ní cuimhin liom an teideal, óir níor thóg mé é as a chéile riamh. Agus níor fhoghlaim mé é de ghlan meabhair.Ach níorbh é mo leabhar deireanach i mBéarla ar stair na hEalaíona. 


