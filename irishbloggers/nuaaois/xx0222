||222||
Agus mé ag siúl inniu ar chnoc Tamhlachta, deora Dé i lámh amháin do naomh Maelruain agus gairleog sa lámh eile, bhíos ag taibhreamh. Bhí rún agam. 
Ní raibh sé ag cur báistí san áit a raibheas. Is aoibhinn liom an rún sin; nuair atá an ghrian go hard sa spéir san áit ina bhfuil tú ach is féidir leat feiscint go bhfuil sé ag cur báistí áit éigint eile ach mar go bhfuil scamaill os cionn na ndaoine ansin, níl cliú dá laghad acu má théann siad ag siúl cúig nóiméad ón áit ina bhfuil siad, ní bheidh siad ag géarán faoin aimsir. Bhíos ag gáire fúthu, ag pocléimnigh nuair a chonacthas go tobann é. 
É leis féin,ag barr na sceiche, ró ard b'fhéidir dom ach bhreathnaigh sé go hálainn, mo chéad cheann i mbliana ach an raibh sé ró-ard. Cinnte ag breathnú níos géire ar an sceach bhí i bhfad níos mó dóibh ann agus bheinn in ann iad a fháil. Faraor bhí siad beag, agus an ceann eile, mór is lán le sú. 
Sheasas ar mo bharraiciní, shín mé mé féin amach, agus ansin mo lámh agus bhí sé agam. Fuaireas é, mo chéad sméara dubha i mbliana, isteach leis i mo bhéal ar an toirt ach ní raibheas i mo shíneadh a thuilleadh, ach ag titim agus ag landáil i lár neantóga!


