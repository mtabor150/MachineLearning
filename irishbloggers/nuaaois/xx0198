||198||
Mar go mbíonn Mise, mo chat, is Mac Tíre, cat fiáin ón gceantar a chuireann isteach ar Mise go minic, ag seilg sa chúlghairdín, ní bhacann éanlaith chliste cuairt a thabhairt air ach anois is arís.

Ciallaíonn sé sin go bhfuil an áit dubh le féileacáin de gach cineál i mbliana ach ar an drochuair is aoibhinn le Mise na sciatháin ghleoite a tharraingt as a chéile. An lá faoi dheireadh thit sé síos an staighre tríd na ráillí nuair a cheap sé go raibh sé in ann eitilt cosúil leis an bhféileacán a bhí sé ag iarraidh ithe. Agus fós d'ith sé é sa deireadh. Ba chuma faoin moill. Agus ar maidin agus é ag léimt san fhuinneog tháinig na cuirtíní is na barraí crochta síos air ach fós fuair sé an féileacán agus ba chuma leis faoin bpraiseach.

Faraor d'uireasa éanlaithe ciallaíonn sé freisin nach féidir éadaí a bhaint nó a chur ar an líne cosnocht mar go mbriseann tú sliogán cornánach fút. Ar nóta dóchais tá a fhios agam go bhfuil ainmhí amháin slán ó Mise. Tá an áit dubh le seilidí agus níl sé ag déanamh dada fúthu! 


