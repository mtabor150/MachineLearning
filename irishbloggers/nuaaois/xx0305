||305||
Ar oíche Chéadaoin bhaineas an sult as Lay Me Down Softly le Billy Roche sa Project Arts. Ensemble neamhghnách suite sa bhliain 1962 timpeall cró dornálaíochta ag aonach siamsa 's scléipe áit éigint in Éirinn.Thaitin na carachtair go mór liom. Tá grá is fuath le mothú iontu 's cosúil le dráma Gréagach tá laoch 's buachaill bó againn sa scéal sochreidte seo. Agus mar gur thaitin scéal scéil leis na carachtair ar an stáitse, cuireadh saol na gcarachtar eile ón aonach os ár gcomhair amach, chomh maith leis an saol mórthimpeall orthu i mbailte iargúlta éagsúla in Éirinn. Mhothaigh mé ón tús mar chuid den ensemble agus bhíos ag iarraidh cabhrú leo teacht ar réiteach na faidhbe ach nílim chun tuilleadh a roinnt libh. B'fhiú go mór freastal ar an léiriú seo.


