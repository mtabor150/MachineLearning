||391||
 Chuardaigh mé an teach ó bhun go barr ach ní raibheas in ann teacht air áit ar bith. Thóg mé an tolg as a chéile ach ní raibh sé síos taobh de. Bhain mé na tarraiceáin as an gcófra chun breathnú taobh thiar ach ní raibh sé ansin ach an oiread. Chuir mé glaoch ar an diabhal rud 10 n-uaire in aghaidh an lae ag an tús díreach chun 'fág teachtaireacht agus cuirfidh mé glaoch ort chomh luath agus is féidir liom' a chloisteáil. Bhíos lánchinnte gur chaill mé é agus féiríní á cheannach agam sna siopaí plódaithe. 
Bhíos ag dul as mo mheabhair, níos mó ná mar is gnách, á chuardú agus cheap gach duine sa mbaile go raibh sé iontach greannmhar. "Dá  gcoinneofá do lámhainní, do chás peann luaidhe, do mhála, san áit cheart, bheifeá  in ann teacht air". Is cosúil go bhfuil an abairt seo ráite agam le gach duine dóibh sa bhliain atá thart anocht agus bhuel filleann an feall ar an bhfeallaire. Bhaineadar go léir sult as é a rá arais, agus dhiúltaigh siad cabhrú liom. "Tusa an duine néata" dúirt siad go léir agus "ar chaill tú rud éigint, a Néidí, ba chóir duit do chuid rudaí a choinneáil san áit cheart!"
Tagaimse i gcónaí ar an rud atá caillte acu agus inniu tháinig mé ar mo dhiabhail fón liom féin. Bhí sé faoi chrann na Nollag. Bhíos tar éis é a chlúdú  mar fhéirín. Is féidir liom anois teachtaireacht a sheoladh chuig mo chairde agus sibhse freisin, a léitheoirí, Athbhliain faoi shéan is faoi mhaise daoibh go léir


