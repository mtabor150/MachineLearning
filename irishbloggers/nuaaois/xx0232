||232||
Ní thuigim féin conas go féidir le duine ar bith Gaelscéal a cheannach, nó a léamh saor in aisce, fiú ar son na cúise ach fós bhí sé aisteach dom nuair a bhí mo thuairimí maidir leis ag teacht le beirt, beirt a oibríonn le Gaelscéal.
Tamall ó shin agus é ag cur báisteach, fuaireas mé féin in ionad Sinn Féin ar Chearnóg Parnell. Cé go bhfuil leabhair á díol ann, ní raibh dada i nGaeilge. An gnáthscéal. Ní raibh ann ach An Glór Poblachtach, an leagan céanna, Geimhreadh 2009,céadta dóibh caite ar leataobh i gcúinne. €3 de ghnáth ach bhí ar fhear an tsiopa teacht liom, agus le bean ag ól caife ann, go seanchóip a bhí ann agus tugadh dom é saor in aisce.
Níor léigh mé an t-eagrán go dtí inné nuair a tháinig mé air arís ag bun mo mhála ach bhí alt amháin ann a bhí thar a bheith spéisiúil. Pléann Ciarán Dunbar todhchaí na meán Gaeilge agus céard atá ag teastáil uaidh agus cé go féidir an t-alt a shamhailt mar a agallamh do Ghaelscéal, ní chomhlíonann Gaelscéal an cuspóir atá ag an Uile Éireannach seo in aon chor. Níor thaitin Foinse leis mar ní raibh sé ábhartha go leor dá shaol. Ní státóir ó dheas é. Níl nuachtán mór amháin gan aitheantas ná maoiniú ceart uaidh ach 4 nuachtáin ar líne ag freastal ar na pobail éagsúla agus tá an ceart ar fad aige ní fhreastalaíonn an nuachtán mór amháin atá againn anois ar an bpobal. Ní dhéanann siad iarracht fiú!
Is nuachtlitir don earnáil Gaeilge é Gaelscéal agus mar sin bíonn sé breac gach seachtain le hailt faoin nGaeilge. Don chuid is mó leadránach ach chuireas suim i gceann amháin dóibh an tseachtain seo. Gaeltacht uirbeach. Smaoineamh suimiúil ach ní raibh ach san alt ach tógáil tí. Agus deir daoine go bhfuil an tíogair Ceilteach marbh? An b'fhiú níos mó tithe a thógáil, go háirithe nuair nach bhfuil spás d'áiseanna sa Ghaeltacht uirbeach seo?
Ba chóir go mbeadh scéal pearsanta duine bainteach leis an bhfeachtas ar fáil ach ina áit tá tuairimí daoine taobh amuigh den cheantar ann. Dá mbeadh scéal pearsanta ann, bheadh an duine sin, na cairde agus níos mó i mBaile Munna á cheannach. Agus má thaitníonn an nuachtán leo, b'fhéidir go mbeidís á cheannach ó seo amach. Ní dóigh liom go mbeadh duine ar bith ag súil le halt gach seachtain faoina cheantar i nuachtán don oileán ar fad ach nuair atá alt faoi do cheantar ba chóir go mbeadh tuairimí na daoine ón gceantar tábhachtach, seachas drochpholaiteoir ó Ghaillimh, mar shampla. Tá deireadh le ré Fianna Fáil agus táim cinnte go bhfuil muintir Bhaile Munna ar an eolas.
Táimse, áfach, den tuairim nach bhfuil daoine, fiú daoine atá á cheannach, á léamh. An tseachtain seo chaite bhí tuairimí maidir le drámaíocht Ghaeilge san Irish Times agus bhí duine nó ochtar ag géarán ar an twitter agus an tuairim ann níl a fhios ag daoine cé chomh flúirseach is atá an drámaíocht seo, cosúil leis na leabhair, mar go bhfuil sé i bhfolach agus níl na nuachtáin sásta scríobh fúthu.
Agus ansin ar an Aoine léigh na daoine céanna Gaelscéal agus bhí alt amháin ar leabhair. An raibh a fhios agaibh go raibh Harry Potter dos na buachaillí amháin? Bhí plé i nGaelscéal maidir le litríocht Béarla dos daoine óga le scríbhneoir cáiliúil Sarah Webb agus ní dhearna duine ar bith géarán ar an twitter......... aisteach!
Agus maidir leis na leathanaigh tuairimí. 5 leathanach ar fad, agus ach amháin do bhean an thacsaí. Táim cinnte go bhfuil alt diúltach aineolach dá cuid léite agaibh. An tseachtain seo chaite scríobh sí faoi Facebook agus céard nach raibh ar eolas aici faoi. Nach b'fhearr i gcónaí scríobh faoi rud atá tú ar d'eolas faoi? An tseachtain seo tosnaíonn sí ag scríobh faoi bhean bhrónach (níor thaitin an t-ól nó an teilifís leis an bhean bhocht seo) ach ansin tosnaíonn sí ag labhairt faoi phéidifilia ar an trá. Léimt mór! An t-alt is measa a bhí aici ná bochtanas sa Ghréig. Brón orm bóithre sa Ghréig a bhí ann. An cuimhin libh am faoi leith agus tú i dtacsaí agus bhí ort éisteacht le seafóid. Anois ní gá duit dul i dtacsaí, is féidir leat an raiméis a léamh gach seachtain i nGaelscéal!
Ach ar aon nós ach amháin di ceapaim go bhfuil na colúnaithe seo ag iarraidh Kevin Myers a mhealladh don Ghaeilge. Tuairim i ndiaidh tuairim ó háiteacha éagsúla sa tír ach tuairimí ó fhir iad go léir! Fir i gcónaí! Is dócha déanann siad suas leath an phobail!
An colúnaí is measa atá acu ná Conall Ó Móráin, mar sin bhí sé iontach aisteach dom nuair a tháinig sé liom maidir le Gaelscéal. Mí nó mar sin ó shin scríobh sé alt ar an idirbhliain agus d'admhaigh sé ann nár bhac sé taighde ar bith a dhéanamh. Tá sé ceart go leor luaigh sé linn nár bhac sé a chuid obair bhaile a dhéanamh mar sin maithimid é dó. Dar leis ag an am pé scéal é ach san eagrán is déanaí, tá sé don tuairim tá an locht ar na gardaí, nó aerphort Gaillimh nó báicéir mar stopann an maoiniú atá acu má theipeann orthu a gcuid obair bhaile a dhéanamh!


