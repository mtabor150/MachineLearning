||493||
Rang leadránach sa chlub óige áitiúil a bhí ann. Ní raibh na cailíní ag teacht liom ar chor ar bith. Ar dtús theip orm Gaeilge a chur ar 'bheautician' dóibh agus ansin ní raibh mé in ann focal eile a litriú. Bhíos in ainm is a bheith ag cabhrú leo an obair bhaile Gaeilge a dhéanamh ach bhí leadrán ormsa freisin. Ansin chuir cailín ceist orm focal eile a litriú, agus theip orm arís eile. Bhíos réidh chun rith amach as an áit, obair dheonach a bhí ann ar aon nós agus níor scríobh mé an Ghaeilge mar cheann de mo cháilíochtaí nuair a tháinig smaoineamh chugam.
"An bhfuil an aibítir Ghaeilge ar eolas agaibh?" D'fhéach siad orm. 
"An bhfuil sé ar eolas agatsa?" ar siadsan ag gáire.
"Níl ach tá sé ar eolas agam i mBéarla, i Spáinnis, i nGearmáinis agus níl ach rang amháin Polainnise déanta agam agus tá ach níl sa Ghaeilge."
Thosaíomar mar sin ag súgradh le litreacha is briathra agus bhí na cailíní ag scríobh 'chaith LaLa an bra breá an lá sin' agus 'is leis an bhean an veain' agus b'aoibhinn leo 'sin an Life' (an abhainn & an saol). Chuala mé iad ag gáire is ag baint sult as an rang faoi dheireadh.
Dúirt mé leo ansin faoin smaoineamh - balla graffiti as Gaeilge. Stán siad orm arís eile ach ansin thosaigh siad ag scríobh nathanna oiriúnach don bhalla seo - ní raibh ach 'Póg mo thóin' acu ag an tús ach chuamar le 'níl aon thinthóin mar do thinthóin féin' agus tharraing siad tinteán chun é a scríobh ann. Tharraing siad teletuby le cíocha ollmhóra ag rá 'go breá' freisin 's neart eile. 
Agus iad ag imeacht dúirt duine "siúcra níl an obair bhaile déanta againn!" agus d'fhreagair a cara, "ah sin an Life". Ansin chas an grúpa timpeall chugam "Beidh muid á dhéanamh seo arís, nach mbeidh?" ar siad d'aon ghlór amháin agus amach leo. Táim iontach bródúil asam féin anocht, ó agus má tá smaointe agaibh don bhalla..... 


