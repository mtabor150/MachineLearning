||205||
Ón Aoine bhí sé deacair éisteacht leis an spórt ar an raidió nó an spórt a léamh. Bhíos bréan de.... bhí timpiste ghluaisrothair ag Conal Keaney. Bhí agus tá súil agam go mbeidh biseach air go luath agus is mór an trua é nach mbeidh sé ag imirt arís ach ní hé an t-aon laoch ar fhoireann Átha Cliath.
Agus ansin bhí gach duine sa charr ag labhairt faoin taisme ar an mbealach go moch ar maidin agus ní raibheas ar mo shuaimhneas só. Barraíocht sceitimíní orm ach is aoibhinn an áit í cearnóg Dhúrlas ar lá mór. Scléip is Spraoi. Atmaisféar dochreidte agus bhí deoch nó b'fhéidir dó agam chun socrú síos.
Bhí tús den scoth againn. 3 chúl againn agus an tríú chúl an cúl is fearr mar gur éirigh lenár gcúl báire cúl a shábháil agus ansin bhí cúl iontach againn. 9 bpointe chun tosaigh ach ansin na deich nóiméad deireanach sa chéad leath níor scóireamar. Agus bhí an tarna leath beagnach mar an gcéanna
Bhíos ag téacsáil cara liom in Áth Cliath, nach raibh in ann teacht agus gach cúpla nóiméad 4 chúilín ann, trí chúilín ann, ceithre chúilín arís. An bhfuil tú ag rá paidreacha? Táimse, an bhfuil tusa.. bhí mar níor éirigh leo riamh teacht níos lú ná dhá chúilín chugainn agus bhí neart ar strae acu. Deireadh thiar thall 3 phointe a bhí eadrainn. Áth Cliath 3-13 0-18 Luimneach.Tiobraid Árainn anois sa leathchraobh! Áth Cliath abú!
D'fhan mé don tarna cluiche ach ní féidir liom anailís a dhéanamh air. Stán mé don chluiche ar fad ar John 3-7. Ní bhíonn sé ar an gcnoc a thuilleadh. Níl cead an fógra a thabhairt isteach ann ach bhí sé os mo chomhair inniu ach níor thug mé é faoi deara go dtí an tarna cluiche. Meas tú an dtéann éinne abhaile tar éis dóibh a fhógra a fheiceáil agus an dtéann siad go dtí an bíobla chun teacht ar John 3-7.
Dála an scéil bhí bua rábach ag Port Láirge ar an nGaillimh agus bhaineas an-taitneamh téacs a chur chuig an nia is an mhamaí. Dhiúltaigh an bheirt teacht liom. B'fhearr leo breathnú ar na heitleáin i mBré agus mar sin bhí sé tuilte acu. An téacs agus an chailliúint. Ní raibh suim ag imreoir nó dhó as Gaillimh imirt. Tá siad cosúil le peileadóirí Átha Cliath i gcluiche mór. Ina gcodladh, gan a gcroithe a bheith sna geansaithe acu!
Tá sé tharr barr go bhfuil na foirne a imir sna craobhacha réigiúnda anois go léir sna leathchraobh... ceapaim go bhfuil ar aon nós. Ba chóir dóibh athbhreithniú ar an bpeil mar níl Doire nó Loch Garman fiú i gceathrúcheannais. Agus ní raibh ach 6 lá ag Doire ullmhú! Sin mo thuairimse pé scéal é!
Agus ansin ar ais don chearnóg agus tuilleadh vodka ionaim. An deacracht agam teacht ar bhéile d'fheoilséantóirí 's d'ith mé i Supermacs. Níor ith mé riamh roimhe i Supermacs agus má táim tinn amárach, ní bheidh an locht ar an deoch ach ar anlann gairleoige!
Ar aon nós táim dearg ar meisce anois, ag fanacht le cairde anseo i nDúrlas agus ag déanamh iarracht pancóga a dhéanamh do gach éinne. Faraor níl bainne againn, mar sin tá iógart a úsáid agam. Tá súil agam go mbeidh sé blasta.
Arís, an lá agam inniu i nDúrlas, Áth Cliath abú is oíche mhaith, codladh sámh is brat Mhuire oraibh!



