||274||
Ag fáinne an lae thosaíomar leis an tarna cóta.Gorm is bán. Bhí sé tirim cheana féin um thráthnóna 's bhogas marsin an troscán arais. Ar dtús an pianó. Ansin an tolg. Brat nua air sin freisin. Dearg.  Bhreathnaigh an seomra go hálainn. Seomra suí ardnósach ó na caogaidí a bhí ann anois, seachas seomra codlata síos staighre. Ar dtús dom mhamó, agus ansin dom dhaidí. 
Ansin tháinig an chéad cuairteoir. Seanchara mo dhaidí ó chontae Aontroma. Ba thógálaí é ó bhog sé go hÁth Cliath mar fhear óg blianta fada ó shin ach le bliain anuas níl post aige. É ina seascaidí anois. Ró óg don phinsean. Ró sean do phost nua. Fear uasal iontach cabhrach, iontach greannmhar é ach iontach cantalach anois is arís.
Bheadh sé den tuairim freisin nach féidir le beirt bhan seomra a phéinteáil. Sheas an feicire, brón orm an cigire, taobh leis na ballaí go ciúin. Ar a marana. Ag stánadh orthu. Fós ní raibh sé in ann teacht ar bhotún 's ghlac sé leis go raibh jab maith déanta againn. Ardmholadh uaidh agus ansin thosaigh sé ag smaoineamh arís. 
"Spota dubh" ar sé go tobann agus níor thuigeamar láithreach céard a bhí i gceist aige. "An Pósadh nó teacht na banríona. Céard go díreach atá á cheiliúradh agaibh? An mbeidh na lampaí is na cosáin dearg, bán is gorm agaibh amárach?"  
"Brat na Fraince atá ann" ar mé leis ach níor éist sé liom. 
"Tosnóidh mé ar an jab chomh luath is atá dathanna nua pioctha agaibh. An bhfuil a fhios agaibh ná téigh go dtí Woodies gan mé. Sin an rud is fearr le déanamh" ar sé.


