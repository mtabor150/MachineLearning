||370||
Maidin Dé hAoine seo caite tweetaigh mé nóta tacaíochta do mhuintir na Túinéise sula ndeachaigh mé isteach go dtí an chathair:
Meas mór agam do mhuintir na Túinéise #sidibouzid Má bhí an teachtaireacht feicthe ag éinne, níor luaigh siad é liom. Déanta na fírinne bíonn iontas orm nuair a thosnaíonn duine comhrá liom nó nuair a roghnaíonn duine teachtaireacht de mo chuid a athtweetáil. Is aoibhinn liom é ach ní bhímse ag súil leis. 
Maidin Dé Sathairn tweetaigh mé nóta tacaíochta dóibh arís agus isteach liom arís go dtí an chathair: 
I gcuimhe orthu siúd a fuair bás i Monastir, meas mór agam daoibh agus saoirse do mhuintir na Túinéise #sidibouzid An babhta seo chonaic daoine é. Athtweetaigh triúir, Éireannach i Maigh Nuad, duine níl a fhios agam cárbh as dó (ach ainm Araibise aige) agus duine sa Phalaistín, mo tweet agus dar le hÉireannach amháin  i mBarcelona ar feadh meandair bhí mo tweet, an tweet is minice sa líne ama: 
Amid Arabic timeline RT @neidi I gcuimhe orthu siúd afuair bás i Monastir, meas mór agam daoibh, saoirse do mhuintir na Túinéise #sidibouzidNíl a fhios agam ar tharla sé seo riamh roimhe i Stair na Gaeilge ach tá mise, mé féin, den tuairim gur tharla sé ach an uair seo. Mar sin  iontach bródúil asam féin dúirt mé é leis an mamaí. 
Dúirt sise is mór an trua nach raibh mé in ann cuimhne a litriú i gceart. Is cuma liom,dar le Mark Twain bhí níos mó ná bealach amháin chun Mississippi a litriú agus mothaím mar an gcéanna anois faoi chuimhne. 
Táim fós bródúil 's ar mo bhealach amach láithreach chun uachtar reoite a cheannach. Tá sé tuilte agam, a léitheoirí uaisle!


