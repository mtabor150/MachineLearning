||219||
Tháinig an Mhí amach ar dtús agus i ndiaidh na ngrianghraf bhreathnaigh sé go rabhadar chun teacht anonn chugainn don ullmhú ach chuir a bhainisteoir féin béasa orthu agus níor thángadar. Ansin tháinig na buachaillí bó amach. Bhreathnaigh siad iontach mór. Cathain a bhí foireann mhór againn? Bhuel tá anois! Breathnaíonn na mionúir againn níos mó agus níos láidre ná ár sinsir!
Bhí tús maith ag gach duine ar an bpáirc agus gan mórán eadarthu. Bhí an cluiche cúilín ar chúilín agus ansin bhí cúl ag an lánchúlaí acu! An chéad uair don Mhí dul chun tosaigh ach d'athraigh sé an cluiche agus bhí an bua againn go rábach ar an Mí! 2-18 go 1-11. Dochreidte. Áth Cliath abú!
Níl a fhios agam anois an raibh an locht ar na saineolaithe spóirt sna meáin nó ar an mbua iontach sin ar an Mí nó b'fhéidir orm féin amháin ach bhíos ag súil go mbeidh bua againn go rábach arís eile. An uair seo ar Loch Garman ach ní mar a shíltear a bhítear. 
Bhí an chéad leath leadránach. 7 gcúilín go dtí 6 dúinne. Níl a fhios agam cén fáth go díreach go bhfuil Eoghan O'Gara ar an bpáirc. De réir dealraimh imríonn sé go maith ag traenáil. Ní hionann traenáil agus cluiche i bPáirc Uí Chrócaigh agus ní raibh suim dá laghad aige sa chluiche. 
An bhfuil a fhios agaibh uaireanta imríonn Áth Cliath ar fheabhas agus ansin titeann siad ina gcoladh. Bhuel níor bhac siad fiú imir go maith, thosaigh siad an cluiche ina gcoladh agus deich nóiméad isteach sa dara leath bhí an tuairim ann go mbeadh an lá ag Loch Garman. Cén mhéid nóiméad anois gan scór?
Níor thugadar cead dos na Broganaí an liathróid a fháil agus ní raibh fadhb ar bith ag tosaí acu rith tríd. Buíochas le Dia tá an cúl báire is fearr sa tír againn. Cluxton abú agus bhuel an cúl báire is measa ag Loch Garman. Agus iadsan chun tosaí, roghnaigh sé teacht óna líne agus bhí cúl againn. 
Agus cé go raibh an lá againn, ní raibh an t-atmaisféar go deas ag an deireadh. D'fhág daoine chomh luath agus a bhí an cluiche thart. Iad feargach leis an bhfoireann agus an tuairim ag gach uile dhuine acu go mbeadh orainn dúisigh más mian linn Sam a thabhairt abhaile i mbliana agus go raibh an lá tuilte ag Loch Garman i ndáiríre píre. D'fhan mise. Corn ná corn ag deireadh an lae, agus corn maith é corn Laighin! Lena cois sin nach deachomhartha é gur imir Áth Cliath go dona, go lofa, go millteannach ach bhí fós an lá againn. Áth Cliath abú! 


