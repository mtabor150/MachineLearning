||545||
Ag tús na míosa cuirim liosta le chéile. 'Dhéanfainn na rudaí seo dá mbeadh post agam' mar theideal agam air. Tá neart ba mhaith liom déanamh. Athraíonn sé gach uile mhí, mar shampla le trí mhí anuas bhíos ag iarraidh dul go dtí an trá nó rud deas a dhéanamh le mo neachtanna sular thosaigh an scoil arís. Ach theip orm teacht ar phost ach fós ba mhaith liom neart a dhéanamh an mhí seo chugainn.
Ba mhaith liom dul go dtí an amharclann. Tá Death of a Salesman ar siúl sa Gheata, Plough and The Stars in Amharclann na Mainistreach agus Colleen Bawn sa PAC. Ach tá na drámaí seo feicthe agam cheana. Níl Anne Frank an ceoldhráma feicthe agam agus níos náirí fós áfach, níl Silver Tassie feicthe agam riamh. Is aoibhinn liom Seán O'Casey agus ba mhaith liom an dráma tábhachtach conspóideach seo a fheiceáil.
Ba mhaith liom péire brístí a cheannach. I láthair na huaire tá mo chuid bristí go léir róbheag nó rómhór dom.Agus níl a fhios agam an ba chóir dom (a)tuilleadh a chailliúint nó (b)tuilleadh tayto a ithe. Ceapaim go bhfuil plean B i bhfeidhm agam. 
Ba mhaith liom tosnú ar mo chuid caithimh aimsire arís. Ní raibheas i linn snámha i mbliana nó ag rang/ léacht le déanaí. Ba mhaith liom dinnéar blasta a dhéanamh dom chairde agus tá roinnt bronntanais le ceannach agam an mhí seo ach ba mhaith liom thar aon ní eile mo chárta bainc a úsáid arís.
Nuair is féidir liom é sin a úsáid arís, beidh mé i mo 'ghnáthdhuine' arís. Beidh orm cárta nua a fháil ar dtús. Ní cuimhin liom na huimhreacha ach an chéad uair go dtéim go dtí an phoill sa bhalla i mbliana, beidh mé in ann freisin gach rud eile a dhéanamh arís eile.


