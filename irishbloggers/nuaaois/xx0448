||448||
Níor chodail mise, mé féin, nó Mise, mo chat, oíche aréir ach tá an locht go huile agus go hiomlán air. Maidin inné ní raibh sé sásta díreach féirín amháin a thabhairt dom ach fuaireas luch is éan le chéile. Ansin rinne sé céard ba dhual dó don chuid eile den lá, chodail sé, chuir sé isteach ar an madra, agus d'ith sé bia an mhadra chéanna. Thart fá deich a chlog oíche aréir roghnaigh sé dul amach ag seilg arís don oíche agus d'oscail mé an doras dó.Chuaigh sé amach, nóiméad níos déanaí tháinig sé isteach. Ní raibh cead agam breathnú ar Vincent Browne mar gur tharla sé seo arís 4 uaire le linn an chláir agus ansin chuaigh an bheirt againn inár luí. Dhúisigh sé mé ag a leathuair tar éis a haon agus é ag crónán. Síos Staighre liom agus d'oscail mé an doras. Amach leis agus ansin isteach leis arís. Suas Staighre linn. leathuair níos déanaí é ag siúl ar mo cheann. Síos. Amach. Isteach. Suas. Agus leathuair eile arís is ansin arís is arís is arís eile. Ag breacadh an lae chuaigh sé amach agus d'fhan sé amach. Bhuel go dtí cúpla nóiméad ó shin nuair a bhronn sé luch bheo orm.Ní cuimhin liom an bhliain seo caite ar  theip air dul amach i ndrochaimsir ach tá súil agam nach nós nua atá aige i mbliana!


