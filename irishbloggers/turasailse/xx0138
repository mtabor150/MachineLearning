||138||

Íomhá a chonaic mé ar Facebook ó 'leathanach' Spáinneach. Bhí píosa scríofa taobh leis - "fadó, bhídís ag imeacht; sa lá atá inniu ann, tá siad dá gcaitheamh amach".

An Ghearmáin an tír a bhfuil siad ag eitilt chuige san íomhá. Tá stair fhada ag Spáinnigh dul go dtí an Ghearmáin, i measc tíortha eile. Ní fios an gcuirfear fáilte Uí Cheallaigh roimh aon Eorpach sa Ghearmáin (ná aon chine eile, ar ndóigh, seachas na Gearmánaigh iad féin) sa lá atá inniu ann. Níl geilleagair na tíre udaí chomh folláin sin is go mbeidh folúntais ann i láthair na huaire!

Agus fiú má théann siad ann, lena gcéimeanna oideachais, an mbeadh glacadh leo? Tá an fhadhb chéanna ag céimithe ó thíortha ar an choigrích sa tír seo. Fiú má tá glacadh leis an chéim (tar éis a fiosrú, ar ndóigh), bíonn próiséas le leanstan i gcás go leor postanna gur gá clárú le Cumann ar leith ann - múinteoireacht, mar shampla, nó banaltracht.

Agus tá bacanna teanga le sárú.  Is cúis inspéise é go gcaithfidh Béarla ar leibhéal Eorpach B2 bheith ag iarratasóirí óga ó scoileanna dara leibhéil sa Spáinn atá ag cur isteach ar chúrsaí ollscoile sa tír sin féin. Is cuma an fisic, socheolaíocht, péintéireacht ná Spáinnis féin atá i gceist sa chéim, caithfidh an leibhéal áirithe Béarla bheith ag an dalta scoile le fáil isteach sa chóras ar chor ar bith. Agus tá an leibhéal sin measartha ard. Ar ndóigh, ciallaíonn sé sin chan amháin go mbeidh teacht ag na Spáinnigh óga ar thaighde an domhain a fhoilsítear don chuid is mó i mBéarla, ach go mbeidh an teanga ar a dtoil acu, réidh don imirce nuair a bheidh an chéim bainte amach acu. Ar ndóigh.


