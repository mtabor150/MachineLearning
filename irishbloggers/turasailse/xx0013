||13||

Ní miste liom an mhí seo agus an fústar is an fútráil uilig fá ailse. Ní chuireann sé isteach ná amach orm. Ach gurb é an t-aon rud amháin ...

Bhí mé ag tabhairt faoin oigheann a ghlanadh tráthnóna inné. Buidéal 'Flash' i mo láimh agam. Tháínig cnag ag an doras tosaigh.
'Haló!' a deirim, ag féachaint ar an bhean óg taobh amuigh, a bhí ag díol leictreachais nó gais nó líne iontach teilifíse nó leathanbhanda.
'Haló! Tá tú i lár rud éigin tabhachtach.' ag breathnú ar mo chuid 'Flash'.
'Tá. Sorn. Bhí an mhuintir óg ag amharc ina ndiaidh féin.'
'Bhuel, tá mé le Cumann Ailse na hÉireann.'
D'ardaigh mé mo láimh chlé, an lámhainne ó ionga go gualainn uirthi.
'Bhfuil ceist agat?' a deir an bhean óg.
'Níl.' Ardaím an lámh arís. 'Limféidéime.'
'Cad é?'
'Limféidéime. Faigheann roinnt againn é i ndiaidh dul faoi scian. Ailse. An Cumann Ailse. Na hÉireann.'
'Ó. ' Agus sheas sí ina staic. Ach ansin, 'Tá a fhios agat faoin obair mhaith a dhéanann an Cumann, mar sin.'
'Tá a fhios, a chroí. Ach tá a fhios agam chomh maith go bhfuil siad ag díriú ar thaighde na laethe seo seachas ar na daoine le hailse.'
'Ó.' Agus ansin, 'Ach tá na Seomraí Lus Cromchinn agus na seirbhísí sin go maith, nach bhfuil.'
'Tá, cinnte. Is mór an trua go bhfuil daoine ag brath ar eagraíochtaí deonacha chun seirbhísí a chur ar fáil ar cheart bheith ar fáil ó cheart.'
'Ó.' Agus ansin, 'Bhuel, tá seirbhís nua acu, Care to Drive, an bhfuil a fhios agat faoi sin?'
'Tá a fhios, a chroí. Daoine a thiomáint chuig an ospidéal le haghaidh a gcuid cúraim mar nach bhfuil seirbhís ceart otharchairr againn.'
'Ó. Agus an mbeifeá sásta caoga cent in aghaidh an lae a thabhairt don tseirbhís sin?'
'A chroí, tá buicéad agam taobh thiar den doras seo. Caithim mo chuid pingneachaí isteach ann agus tugaim síos chuig lucht ARC é anois is arís, an buicéad céanna.'
'Ó.' Agus ansin, 'Ní bheadh suim agat ordú seasta a eagrú liom, mar sin?'
'Ní bheadh, a chroí. Níl mé in ann bheith ag obair mar bhí, ó bhuail an ailse mé.'
'Níl mórán daoine fán eastát seo i rith an lae, tugaim faoi deara. Beidh orm teacht ar ais níos moille. An bhfuil daoine anseo uilig ag obair?'
'Níl a fhios agam faoi sin, a thaisce, ach tá triúr ar an eastát seo ag freastal ar chúram ailse i láthair na huaire. Seans gur thóg Care to Drive chuig an ospidéal iad.'Ó.'


