||149||
Breandán Ó Doibhlín agus Alan Titleypic le: An Siopa Leabhar, 6 Sráid Fhearchair, BÁC 2
Bronnadh bonn cré-umha ar Bhreandán Ó Doibhlín anocht sa Siopa Leabhair in Áras Chonradh na Gaeilge i mBaile Átha Cliath. Alan Titley a bhronn an bonn air, thar cionn Craobh Aimhirgín de chuid Chonradh na Gaeilge, bonn a dhear an t-ealaíontóir Clíodna Cussen. Mar is léir ón phictiúr, ní bonn le cur thart ar do mhuinéal é, ach 'leacht', mar a thug an Doibhlinneach féin air. Rud álainn, deartha agus cóirithe le meas agus le cion.
Comhartha oiriúnach a bhí ann ar an mheas a léirigh an scaifte a bhí i lathair ar an údar agus criticeoir seo.Seo an dara hoíche ómóis a bhí ann le seachtain anuas agus tugann sé ardú croí domh go raibh scaiftí i láthair ag an dá cheann, agus scaiftí de dhreamanna éagsúla lena chois sin. Ní raibh ach cúpla duine againn a d'fhreastail ar an dá oíche, rud a chiallaíonn go bhfuil neart Gaeilgeoirí amuigh ansin ach iad a mhealladh le teacht amach ar ócáid mhór amháin.
Thug Alan Titley óráid bhreá, chuimsitheach fhada ar shaol agus ar shaothar an Doibhlinnigh. D'éist méleis an mhórchuid de, amr nuair a thosaíodh m'fhoighid agus m'intinn ag imeacht ar strae, thagadh scéilín beag eile nó cor nua san óráid le mé a chruinniú isteach chun éisteachta arís.
Bhí an Doibhlinneach gonta go leor agus umhal go maith. Tá go leor den Tír Eoghanachas le braithstin fós ina chuid Gaeilge ach is léir go bhfuil sm caite aige níos faide ó dheas chomh maith.
Suíomh an-fheiliúnach atá sa Siopa Leabhair, ar ndóigh. Tá sé geal, snasta, tarrantach mar ionad. Ba phleisiúrtha an ócáid í, agus chuidigh an Siopa cuid mhór.
 Measaim go  bhfuil  sé in am agam liosta a thosú - na laochra literati a bhí agam nuair a bhí mé óg agus na cinn atá i ndiaidh theacht chun cinn - freastal ar na hoícheanta ómóis agus tic beag a chur lena n-ainmneacha ina dhiaidh. 'Nois, sin Máire Mhac an tSaoi, Breandán Ó Doibhlín agus Alan Titley. Casadh Cathal Ó Searcaigh, Gabriel Rosenstock, Louis de Paor (níl tú chomh sean sin, a Louis, tá a fhios agam), Máirín Nic Eoin agus Micheál Ó Conghaile orm Déardaoin seo caite. Bhí Micheál Ó Ruairc ann ar an oíche ina fhear an tí. Bhí Biddy Jenkinson ag an dá ócáid. Colm Ó Torna ag cliceáil leis ag an dá ócáid do Saol. 'Nois, cá bhfuil m'autograph book...



