||110||



Tá sé trí bhomaite i ndiaidh a sé ar maidin, maidin Dé Sathairn. Tá cór na maidine ag ceol in ard a ngutha sna crainn agus an ghrian ag spréadh a cuid solais thar an taobh seo tire.
Tá dream darb ainm Pieta House ag reachtáil siúlóide cúigchiliméadar i bPairc an Fhionnuisce i mBaile Átha Cliath an oíche seo. Agus áiteanna eile ar fud na hÉireann. ‘Darkness into Light’ a bheir siad ar an siúlóid seo, ná tosaíonn an siúl sa dorchadas agus bíonn sé geal faoin am a chríochnaíonn tú an cúrsa. 
Dream iad Pieta a chuireann seirbhísí gairmiúla comhairle agus leighis ar fáil do dhaoine  atá i mbaol dúnmharuithe, idir óg agus aosta. Tá siad i mBaile Átha Cliath agus i Luimneach. Is eagraíocht dheonach í, is eagraíocht  a bhfuil fás as cuimse tagtha uirthi.
Dhá bhliain ó shin chuir mé romham an cúig chiliméadar a shiúl. Ní mórán é sin do go leor daoine, ach i ndiaidh chaemo agus radaiteiripe ba sprioc beagnach dodhéanta agam é. Ach le cuidiú agus spreagadh ón chlár aclaíochta ag Cumann Ailse na hÉireann d’éirigh liom é a dhéanamh. Ná labhraimis faoin mhéid ama a thóg sé orm, ar ndóigh, ach bhí mé ar an duine deireanach thar an line an bhliain sin. 
Thug mé fúm é a dhéanamh arís i mbliana. Tá an corp tagtha ar ais chuige féin roinnt, agus an siúl níos éasca. Bhí mé ag súil le bheith ar an dara duine deireanach an uair seo. 
B’ócáid shultmhar a bhí ann an chéaduair a rinne mé é. Bhíodh an lucht reatha chun tosaigh, ag imeacht romhainn, agus ansin an lucht joggála. Bhí daoine a rinne an cúrsa mar rás rothar chomh maith. Agus cúpla duine le scátaí! Ina dhiaidh sin tháinig an lucht siúil – daoine óga is aosta, daoine le buggies agus leanaí ina gcodladh iontu, daoine eile agus madaidh ar théad acu. Cairde a d’fhan an oíche ar fad múscailte, daoine a chodail ach a d’éirigh don chúrsa, Bhí an scaifte mór gan bheith rómhór, fáth ag gach duine ansin bheith san áit áirithe sin ag déanamh an chúrsa áirithe sin. Tá féinmharú linn i gcónaí.
Dhá bhliain ó shin d’fhág mé féin is an iníon an teach agus bhí muid sa Pháirc ar fiche chun a ceathair, an t-léine faighte againn, buidéal uisce inár nglaic, réidh le tosú. Clárú déanta.
I mbliana, d’fhágamar an teach ag an am céanna. Óinseacha. Bhí an trácht stopaithe an bealach ar fad síos balla na Páirce, timpeall 4 chiliméadar de charranna pairceáilte ar an dá thaobh den bhóthar. Ar leath i ndiaidh a trí ar maidin.  Faoin am a fuaireamar isteach sa Pháirc féin, bhí carranna pairceáilte an bealach ar fad suas. 4 chiliméadar eile? Agus ar na taobhbhóithre ar fud na páirce. Bhí sé leathuair tar eis a ceathair nuair a bhaineamar lár na Páirce amach le peas ár dtreorú agus fiú ansin ní raibh páirceáil ar fáil. Ní bhfuaireamar aon t-léine i mbliana – faoin am a bhfaighimis an carr páirceáilte agus a shiúlfaimis go dtí an bothán cláraithe bheadh sé leath i ndaidh a cúig, mheas muid. Ar ndóigh, ó bhí an t-airgead íoctha againn cheana le clárú níor mhotháiomar ró-olc. Rachaimid ag siúl tráthnóna!
Stopaithe sa trácht ar 3.30 ar maidin taobh leis an Pháirc
Bhain an méid daoine a bhí ag freastal ar an ócáid an t-anail díom. Beidh taithí ag an chuid is mó acu ar féinmharú, faraor. Tá an t-éadóchas ina stoirm ar an oileán seo. Agus na huimhreacha ansin anocht sa Pháirc – agus na háiteacha eile ar fud na tire – lena chruthú.







