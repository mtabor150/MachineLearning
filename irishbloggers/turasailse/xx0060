||60||


Shílfeá, nuair atá trí ghearán i ndiaidh a chéile curtha isteach chuig ionad feabhais agus cóipeanna curtha chuig polaiteoirí agus Cumann Ailse na hÉireann agus daoine eile nach iad, shílfeá go bhféadfaí bheith ag súil le feabhas ón ionad feabhais. Shílfeá.

Bhí coinne athbhreithnithe agam ar maidin san ospidéal. Wú-hú! Ag fanacht air seo ó shamhradh 2012. Bhí go maith is ní raibh go holc. Ach thosaigh an dochtúir a chur ceisteanna crua orm faoi na drugaí chaemo a tugadh domh agus seo agus siúd agus an rud eile, agus mar nach raibh nótaí liom, bhí air a admháil sa deireadh nach raibh mo nótaí acu féin ó Bhéal Feirste ach oiread. Fós. Go fóill. Faic. Dada.

Rinne an dochtúir iarracht milleán a chur ar an Ionad Ailse i mBéal Feirste, ach ós rud é go raibh mé ag caint leis an oifig ailse ann mar gheall ar mo chuid sonraí a chur ó dheas trí huaire i samhradh 2012, agus ós rud é gurb iad muintir Bhéal Feirste a bhí buartha faoi na sonraí a chur chuig an duine ceart i mBaile Átha Cliath, mhínigh mé dó gur dhóiche gur cailleadh áit éigin sa chóras abhus iad.

Bhí go maith is ní raibh go holc. Shílfeá. Ag deireadh gach ruda, ar sé, 'bhuel anois, socróimis mamagram duit, mar sin.'
Arsa mise, 'ó, bhuel, tá sin socruithe ag na banaltraí brollaigh le coicís anuas, tá dáta acu dom amach anseo i Márta nó Aibreán. Bhí fadhb agam dáta  agus eolas ceart a fháil ach tá sin uilig réitithe anois.'
'Bhuel,' ar sé, ag féachaint ar an scaileán ar an ríomhaire, 'deir sé anseo go raibh ceann le bheith agat trí sheachtain ó shin.'

Ar a laghad, níor iarr sé an milleán fá choinne sin a fhágáil ar Bhéal Feirste.

Gearán eile curtha.


