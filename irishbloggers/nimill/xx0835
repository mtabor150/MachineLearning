||835||



Éoliennes. Tuirbíní gaoithe i nGaeilge. Is breá liom fileatas an fhocail Fraincise, a thagann ón ainm Æolus ~ Αἴολος , Coimeádaí na nGaoithe. Agus is breá liom na tuirbíní féin, a gcruth agus a bhfeidhm. Is dóigh liom go bhfuil na trí lann i riocht triscéile agus an gas ard caol thar a bheith cuanna.
 
Agus is dóigh liom go bhfuil siad níos áille fós nuair a bhíonn a lán acu ann, tréad mór acu ag innilt na gaoithe le chéile.


Tá a fhios agam, áfach, nach bhfuil chuile dhuine ar aon intinn liom anseo. Nuair a mhol mé áilleacht an fhocail éolienne, séard a dúirt cara Francach liom fúthu ná « Ça n'a pas de rendement, et c'est moche ! »



