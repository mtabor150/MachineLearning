||303||


Tá drioglann in Albain ag déanamh biotáille Ghinéive (aka gin) anois.  Bhaist siad Caorunn uirthi.  Is cosúil go mbaintear úsáid as caora caorthainn le blas a chur uirthi, i measc luibheanna eile.  “Caorunn” an leagan Gàidhlig den fhocal Gaeilge “caorthann”.  Scríobhtar mar sin é i bhfoclóir Dwelly, cé gur “caorann” an litriú nua.  Tá go maith.
Ach nuair a léigh mé faoin gin seo i nuachtán inné (ní cuimhin liom cén ceann), dúradh liom gur chóir dom ka-ROON a rá.  Thit mo chroí.  /k‘ʎːrən/a deirtear i nGaeilge na hAlban, ar ndóigh, leis an mbéim ar an gcéad siolla agus an guta sin cosúil le “eu” na Fraincise.
Is dócha gur saghas “tá dea-scéal agam agus droch-scéal” atá againn anseo.  Bhain siad úsáid as focal Gaelach, an focal ceart, agus scríobh siad i gceart é.  Ach mhill siad an fuaimniú go huile is go hiomlán.  *osna*



