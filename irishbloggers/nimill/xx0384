||384||


Chuir mé aithne ar thoradh nua an mhí seo caite sa Chorsaic, an ciotrón (Citrus medica).  Nua domsa, ba cheart dom a rá.  Is toradh an-ársa é an ciotrón . Rugadh in oirdheisceart na hÁise é i bhfad bhfad ó shin. Tháinig sé go dtí an domhan meánmhuireach roimh éirí na Róimhe. Seanathair na líomóide, an oráiste agus na torthaí citris eile atá ann. Murab ionann agus iad, áfach, is é an craiceann (atá tiubh agus cumhra), a úsáidtear, ní an croí (atá gann agus tirim).

Bhlais mé den chéad uair é mar uachtar reoite nuair a cheannaigh mé une boule de glace cédrat. Blasta!  Ansin cheannaigh mé an próca seo thuas (nár oscail mé fós). Is nós liom subha suimiúla a cheannach i dtíortha eile.  An dá cheann eile a cheannaigh mé sa Chorsaic ná confiture de châtaigne (saghas crème de marrons) agus confiture d'airelles des bois (Vaccinium de shaghas éigin).



