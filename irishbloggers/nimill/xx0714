||714||

Chaith mé Déardaoin agus Dé hAoine i Walla Walla, in oirdheisceart Stát Washington. Áit saghas iargúlta é. Níl sé “ar an mbealach” go háit ar bith eile. Ach is fiú an taisteal an ceann scríbe seo.
1. Tá cuid de na fíonlanna is fearr sa stát (agus cúpla bialann iontach) le fáil ansin.
2. Tá Walla Walla Foundry, ceann de na teilgcheártaí ealaíne is tábhachtaí sa tír, ann. Tá dealbha cré-umha, a lán acu an-ghreannmhar, ina seasamh ar fud na cathrach. (Town a thabharfainn air i mBéarla toisc nach bhfuil sé ró-mhór, cé go bhfuil sé ina chathair go hoifigiúil.)
3. Tá Walla Walla ar imeall an Palouse, ceantar lóis mar a bhfásann cruithneacht, cruithneacht ... agus níos mó cruithneachta. Tá na dathanna ansin, idir an coinleach agus an fás úr, go hálainn ag an am seo bliana.


Cliceáil le méadú.
Nótaí teanga: Is focail Sahaptin iad na logainmneacha thuas. “Aibhneacha beaga” a chiallaíonn “walawála”. Is ionann “wana” agus “abhainn”. Agus "a bhfuil ina sheasamh san uisce” an chiall atá le “palús”. Carraig san abhainn Snake atá i gceist, de réir dealraimh.



