||1023||
Cúpla lá ó shin tharraing Cú Chonnacht ár n-aird ar íomhá na Maighdine atá in ainm a bheith le feiceáil i stumpa crann sailí a gearradh le déanaí i Ráth Caola i gCo. Luimnigh.
Is cuimhin linne abhus anseo i Meiriceá an íomhá de Mother Theresa a frítheadh ar cinnamon bun sa bhliain 1996 sa Bongo Java Coffee Shop i Nashville (agus a goideadh ón siopa sin sa bhliain 2005, faraor).




Is féidir a rá gur acheiropoieta iad seo, íomhánna naofa nach ndéanadh le lámh an duine.  Is focal Gréigise é seo, curtha i dtoll a chéile mar seo:  α ní + χειρο lámh + ποίητον déanta.
Ní hiad na Críostaithe amháin a fheiceann rudaí mar seo. Ní thugann Moslamaigh ómós d'íomhánna, ar ndóigh, ach tugann siad an-urraim do fhocail scríofa an Chóráin. Agus, iontas na n-iontas, faigheann siad an focal “Allah” scríofa ar fud na háite. Seo agaibh an focal féin, agus leaganacha de a chonaic daoine i gcraobhóga cachtais, ar chapati, agus taobh istigh d'aubergine, i measc rudaí eile, inite agus do-ite:




 Beidh níos mó le rá agam faoi acheiropoieta i gcultúir dhúchasacha Mheiriceá sa chéad phostáil eile, LCD.


