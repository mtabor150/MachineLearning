||366||


Tá cassoulet ag na Francaigh agus feijoada ag na Brasaíligh, ach ní dóigh liom go raibh pónairí chomh tábhachtach sin riamh i gcuisine na nGael. Is Gael mé, ó thaobh na teanga de ar aon nós, agus is breá liom arán sóide agus tae le bainne, leann dubh agus bradán deataithe. Ach tá an-dúil agamsa i bpónairí dubha freisin, rud a d'fhoglaim mé i Meicsiceo.  Thóg mé an pictiúr thuas cúpla nóiméad ó shin.
Séard a fheiceann tú ann ná an dá olla a thug mé liom ó Mheicsiceo na blianta ó shin.  Tá pónairí dubha, uisce, cúpla slis onniúin agus daba ola olóige sa phota beag.  (Tá sé ar fiuchadh ar sorn anois.)  Bainim úsáid as an gceann mór nuair a bhíonn a lán daoine chun dinnéir againn.
Tá an dá phota seo lámhdhéanta, agus ní ar roth potaire a rinneadh iad.  Is potaí cornácha iad, modh atá an-ársa, ach coitianta fós i mbailte beaga sa tír sin.  Agus níl siad leochaileach.  Tá sorn gáis agam agus cuirim go díreach ar an lasair iad.  
I gceann uair go leith eile beidh na pónairí beagnach réidh.  Cuirfidh mé na duilleoga glasa atá phictiúr sa phota ansin in éineacht leis an salann.  Epazote atá ann, planda sách umhal atá ag fás i bpota amuigh ar an deic.  Ní bhainim úsáid as in a lán rudaí, ach pósann an blas atá air iontach maith le pónairí dubha.



