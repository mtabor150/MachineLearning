||40||

 
Ba chumadóir Rúiseach Arthur Lourié a rug na cosa leis amach as an Rúis tar éis na Réabhlóide sa bhliain 1917. B'éigean dó na cosa a bhreith leis arís sa bhliain 1941, as Páras an babhta seo agus na Gearmánaigh ag teannadh ar an gcathair. Am éigin idir an dá linn chum sé píosa ceoil dar teideal Nochtraí Pháirc an Fhionnuisce. Tá sé tiomnaithe do Shéamus Seoige. (Mar is eol daoibh, gan amhras, tá ról lárnach ag Páirc an Fhionnuisce i dTórramh Uí Fhionnagáin.) 

Má léann sibh an bhlagmhír seo agus má éisteann sibh leis an nochtraí, tá seans ann go mbeidh sonra ar eolas agaibh nach bhfuil ar eolas ag na Seoigithe feín agus go bhféadfaidh sibh pointí a scóráíl orthu ar an gcéad Lá Bloom eile.
Tá a fhios agaibh cad is Seoigí, nó Seoigithe san uimhir iolra, ann, nach bhfuil? Is iadsan na daoine a labhraíonn i gcónaí le Séamus - sa tuiseal gairmeach, an dtuigeann sibh? - cé go bhfuil an fear céanna ar Shlí na Fírinne le breis agus seachtó bliain anuas.
Mar sin, más Seoigithe cheana féin sibh, ní foláir nó go bhfiafróidh sibh de, "Ar thaitin an píosa ceoil sin leat, a Jim?"


