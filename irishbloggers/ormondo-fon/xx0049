||49||

Ar mhaidin an cheathrú lae in Uragua thaistil mé ar eitleán de chuid Aerolineas ar ais chuig Buenos Aires. Is aerfort an-nua ar fad an t-aerfort Carrasco i Montevideo. Tá sé suite taobh leis an sean-aerfort atá go han-sean ar fad. Deirtear go mbíodh na paisinéirí de shíor ag tabhairt amach faoin ndroch-chaoi ina raibh an sean-aerfort agus gubh é sin a spreag an rialtas an t-aerfort nua a thógáil. Maoinítear an ceann nua as an táille, nó formhuirear, de $31 a íocann gach paisinéir a bhaineann úsáid as.

Bhí radharc breá anuas ón eitleán ar an inbhear v-chruthach ar a dtugtar Rio de la Plata agus ar an gcathair La Plata chomh maith. Ba é Sebastian Cabot sa séú haois déag a bhaist "Abhainn an Airgid" ar an inbhear cé nach fuarthas a dhath den mhiotal luachmhar úd san áit seo riamh. An tUragua agus an Paragua na haibhneacha a ritheann amach ón mórthír isteach ann. An uair seo ba é Aeroparque Jorge Newberry, aerfort na cathrach, ceann scríbe an eitleáin.


Agus ó tarlaíonn gurb iad nithe a bhaineann leis an eitilt atá faoi chaibidil agam anseo ba chóir dom na héin a lua ar thug mé grianghraif díobh ar an gcósta i Montevideo.

  Pilibín an Deiscirt (Vanellus Chilensis) 
Is éan náisiúnta Uragua Pilibín an Deiscirt (cé go bhfuil Éanna ann níl aon éan náisiúnta in Éirinn). Feictear dom go bhfuil an pilibín seo an-chósúil leis an gceann s'againne sa tuaisceart, an ceann a dtugtar Vanellus Vanellus air.

  Cnagaire Machaire / Carpintero Campestre (Colaptes Campestris)
Is éan níos "andúchasaí" ar fad an Cnagaire Machaire agus é go breá dathannach. 
Bíodh a fhios agaibh go raibh orm zúmáil isteach chomh fada agus ab fhéidir agus an ceamara a choinneáil go han-s o c a i r  ar fad...  (Mar sin gliogáil libh chun iad a mhéadú, más maith libh.)
Dála an scéil, nár chóir dúinn éan náisiúnta a cheapadh in Éirinn? Cén t-éan a mholfadh sibh? An rara avis? An t-éan corr? An bonnán buí? Nó an Schluckspecht féin?   


