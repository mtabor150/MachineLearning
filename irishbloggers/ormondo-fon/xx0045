||45||
Beidh olltoghchán abhus san fhómhar agus go dtí an pointe seo bhí an chuma ar an scéal nach mbeadh seans dá laghad ag iarrthóir pháirtí mór an fhreasúra - mar atá Peer Steinbrück ón SPD - i gcoinne Angela Merkel ón CDU. De réir na bpobalbhreitheanna a foilsíodh le tamall anuas bhí Merkel i gcónaí go daingean chun tosaigh ar Steinbrück. Cé nach bhfuil bua an charasma ag ceachtar den bheirt, tá lucht a pháírtí féin fiú den tuairim go gcaithfidh go bhfuil iarrthóir níos fearr ná Steinbrück san SPD.

 
Bhí feachtas leadránach agus olltoghchán intuartha ag bagairt orainn dá thoradh.

Ach b'fhéidir go bhfuil an imghabháil cánach atá curtha i leith Uli Hoeness tar éis cor a chur sa scéal.   Tá Hoeness - atá an-mhór leis an CSU (CDU na Baváire) - ina uachtarán ar chumann sacair Bayern München agus roimhe sin ba é an fear a bhí freagrach as gnóthaí an chumainn le breis agus triocha bliain anuas. Is féidir a rá gur Hoeness ba chúis leis go bhfuil Bayern München ar cheann de na foirne is fearr ar domhan sa lá inniu.

Cuirtear ina leith anois go bhfuil suim dhoshamhalta mhór airgid i bhfolach aige san Eilvéis agus go bhfuil imghabháil mhór cánach ag baint leis an gcúinse seo. (Agus níl sé léir fós cá bhfuair sé an t-uafás céanna airgid.) Tá píonós príosúin ag bagairt air anois go fiú.

Tá Hoeness tar éis a rá go raibh sé de rún aige an rud go léír a chur ina cheart a luaithe a bheadh an comhaontú cánach idir an Ghearmáín agus an Eilvéis a bhí le cur i bhfeidhm curtha i bhfeidhm. De réir na reachtaíochta a bhí le cur i bhfeidhm mar chuid den chomhaontú seo, bheadh cead ag imghabhálaí cánach le cuntas bainc rúnda san Eilvéis a fhiach cánach a ghlanadh gan a ainm a nochtadh agus tosú as an nua ar bhonn dleathach. Chuir an SPD stop leis an gcomhaontú ag deireadh na bliana seo caite sa Bhundesrat (an seomra do ionadaithe na mballstát cónaidhme), áit a bhfuil an tromlach ag an bpáirtí sin i dteannta leis na Glasaigh.

Dearbhaíonn cás Hoeness go raibh an ceart ag an SPD cur i gcoinne na reachtaíochta siúd dar leo féin. Lena chois sin, fágann an scéal drochbhlas i mbéal an phobail i leith pháirtithe an rialtais agus a n-easpa fíordhúthrachta i dtaobh dul i ngleic le himghabhálaithe saibhre cánach.

Is geall le tabhartas ó Dhia dóibh anois cás cánach Uli Hoeness.

Is cosúil nach bhfuil an rás rite fós tar éis an tsaoil.  


