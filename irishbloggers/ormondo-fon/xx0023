||23||

Tá duine mór le rá as páirtí na heite clé (SPD) faoi imscrúdú mar gheall ar phornagrafaíocht leanaí agus tá an t-Aire Talmhaíochta as páirtí na heite deise (CSU) éirithe as a phost mar thoradh.

Cuma chasta ar an scéal sin, nach ea?

Cad a dhéantar chun scéal atá bun os cionn a shimpliú? É a insint droim ar ais?



Ar aon nós, ar mhaithe le simpliú tá an chuid seo (1. - 6.) a leanas cineál droim ar ais:

1. Tá an t-Aire Talmhaíochta Hans-Peter Friedrich (CSU) tar éis éirí as a phost.

2. Cuireadh ina leith gur sceith sé rún go mídhleathach anuraidh nuair a bhí sé fós ina Aire Gnóthaí Baile.

3. Chuir sé ceannaire na nDaonlathach Sóisialta (SPD) Sigmar Gabriel ar an eolas go raibh Sebastian Edathy ón SPD faoi imscrúdú mar gheall ar phornagrafaíocht leanaí.

4. Bhí idirbheartaíocht ar siúl idir an CDU/CSU agus an SPD ag an am chun teacht ar chomhréiteach maidir le Comhrialtas Mór a bhunú.

5. Deirtear gurbh ar eagla go gceapfadh Sigmar Gabriel an duine faoi imscrúdú ina aire rialtais a chuir an duine atá éirithe as a phost anois an taobh eile ar an eolas.

6. Ar phreasagallamh i lár na Samhna 2013 fógraíodh go raibh na húdaráis i gCeanada agus sa Ghearmáin ag obair le chéile mar gheall ar ábhair phornagrafaíocht leanaí a bhí á seoladh ó Thoronto anall. (Dhá sheachtain ina dhiaidh sin d'fhiafraigh dlíodóir de chuid Edathy den ionchúisitheoir poiblí an raibh Edathy faoi imscrúdú ach deirtear nár tugadh aon eolas ina thaobh dó.)


D'éirigh Sebastian Edathy as mar theachta parlaiminte na nDaonlathach Sóisialta (SPD) sa Bhundestag ar an 7ú lá de mhí na Feabhra 2014 - ar chúiseanna sláinte. Trí lá ina dhiaidh sin chuardaigh na póilíní agus an t-ionchúisitheoir poiblí arasán agus oifig de chuid Edathy ach ní bhfuair siad ach ábhair a bhí "laistíos de thairseach na coiriúlachta".

Is cosúil go gceapann an t-ionchúisitheoir poiblí gur chuir duine éigin fainic ar Edathy roimh ré agus go mbeidh siad go hoifigiúil sa tóir ar an duine sin gan mhoill.

Tá sonraí eile fós ag baint leis an scéal a chuireann leis an dochar.

Is féidir a rá go bhfuil an phraiseach ar fud na miasa cois Spree.  


