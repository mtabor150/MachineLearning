||29||
Sa bhliain 1382 chuir Pfalzgraf Ruprecht a hAon an chathair Buchen san Odenwald faoi léigear d'fhonn na háítritheoirí a chur faoi ghéilleadh le gorta. Le linn an léigir, áfach, chuir an lucht istigh, mar sheift, fear ramhar (a bhí ramhar fós ag an am) suas ar bhalla na cathrach agus shín seisean a thóin i dtreo an namhad. Ar fheiceáil na mása breá beathaithe dó, thuig Ruprecht gur shaothar in aisce an léigear agus d'eirigh sé as.


Ní nach ionadh nár ligeadh an tóin laochta sin riamh i ndearmad agus is í an fhíor thuas suaitheantas na cathrach anuas go dtí an lá inniu. I mBuchen tugtar “der Blecker” uirthi.
Cuireadh tús le Fastnacht, nó carnabhal, i mBuchen inniu, an 11ú den 11ú, ag a 11 tar éis a 11. Ar ocáidí dá leithéid is deasghnáth é macasamhail órga den Blecker a chur ar taispeáint agus a thóin a phógadh.
Faraor, ach caithfidh mé díomá a chur oraibh i dtaobh ní amháin: ar imeacht ó Bhuchen don Pfalzgraf Ruprecht a hAon, ní fíor go ndúirt sé, "Ní hé lá na gaoithe lá na tóna."


