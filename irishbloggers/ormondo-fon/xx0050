||50||

Tar éis dom an gnó leis an bPápa a chur i gcrích (ach sin scéal eile, mar a déarfá), thóg mé an bád farantóireachta anonn chuig Colonia del Sacramento, áit atá lonnaithe ar an taobh thall in Urugua ar bhruach an Rio de la Plata.

Ba é Colonia an chéad lonnaíocht Eorpach in Urugua.


Ag tús na hochtú aoise déag dhein an Maigh Eoch réamhluaite, Liam de Brún, ionsaí ar an áit seo. (Ní fheadar an fearr gan cead a chinn a thabhairt do Mhaigh Eoch.)

Chaith mé an oíche i gColonia mar a raibh mé in ann, cheal truaillithe solais, na réaltaí agus na réaltbuíonta a fheiceáil go cruinn sa spéir. Cros an Deiscirt a bhí á lorg agam.

Ar an lá dar gcionn thaistil mé ar an mbus go Montevideo.

 Palacio Salvi, Montevideo
Bhí Montevideo sách saibhir sa chéad trian den 20ú aois agus tá sé sin le feiceáil ar na foirgní i lár na cathrach. Mar shampla, nuair a tógadh Palacio Salvi sa bhliain 1928 ní raibh aon fhoigneamh eile i Meiriceá Theas a bhí ar chomhairde leis agus níor sáraíodh airde an fhoirgnimh chéanna go dtí an bhliain 1935.

Cé gur ar bhruach inbhear Rio de la Plata atá Montevideo lonnaithe tá sé chomh gar don Atlantach gur geall le farraige é an Rio de la Plata ag an áit seo.


 Playa de los Pocitos
Tá promanáid a dtugtar La Rambla uirthi curtha síos ar imeall an uisce atá thart ar 22 km ar fad agus roinnt mhaith tránna in aice leis. Is í an Playa de los Pocitos an trá is mó a fheictear ar na cártaí poist.

"Is dúnmharú í an fheoil"
Bhí an teachtaireacht thuas spraeáilte ar an mballa a ritheann taobh leis an Rambla. Is cosúil nach bhfuil gach duine fiú amháin in Urugua ar aon intinn i dtaobh na feola.


