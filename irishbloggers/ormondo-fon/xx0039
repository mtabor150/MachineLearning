||39||
Hitler á dhíbirt mar eachtrannach neamhdhlíthiúil

An bhfaca sibh fós an scannán gearr ar mhúnla scannáin fógraíochta a dhein mic léinn atá ag freastal ar an Acadamh Scannánaíochta i Ludwigsburg mar chleachtadh. Tá sé faighte viréasach ar fud an idirlín le laethanta beaga anuas agus díospóireacht á spreagadh aige cheana féin faoi fhéinriaradh ceartais. Is cosúil go gcuireann sé an scannán "Minority Report" i gcuimhne do go leor de na tráchtairí, scannán nach bhfuil feicthe riamh agam féin.

Nach ceist í a chuirtear go minic: conas mar a bheadh cúrsaí sa lá inniu dá mba rud é nár tharla an eachtra seo nó an eachtra siúd? An mbeadh na Stáit Aontaithe ann sa lá inniu dá mba rud é gur thit Paul Revere den chapall? Agus dá mba rud é go raibh tíreolaíocht na hÉireann ní ba fhearr ar eolas ag Juan del Águila, an mbeadh an clú céanna ar an mBóinn?

Taispeánann an scannán de chuid na mac léinn Hitler mar gharsún a leagann agus a maraíonn Mercedes é d'ainneoin gur stop an córas uathoibríoch cúnta tiománaí a bhfuil sa charr an carr roimh bheirt chailíní go díreach roimh ré.

Ach san fhíorshaol féin bhí go leor deiseanna ag an gcinniúint teacht trasna ar Hitler. Mar shampla, ba dhuine gan stát Hitler anuas go dtí 1932 agus i gcónaí i mbaol a dhíbeartha dá bharr go dtí gur cheap an Saorstát Braunschweig ina státseirbhíseach é, an tsaoránacht á bronnadh air ag an am céanna. 


