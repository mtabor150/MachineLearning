||233||
Fáilte ar ais!




Fuaim mar rois urchar, fuaim thur, fuaim tholl. Ní chloistear an fhuaim siúd go ró-mhinic an tráth seo den bhliain. Ach chuala mé í ar maidin agus mé ar mo shlí tríd an aer sioctha.
An cnagaire!

Is cuimhin liom gur fhan mé i mo sheasamh uair amháin (cúpla bhliain ó shin) agus gur éirigh liom foinse na fuaime a aimsiú, rud nach éasca a dhéanamh i gcónaí de bharr é a bheith ag cnagaireacht agus ag mac-cnagaireacht "sna ceithre hairde fichead" nuair a bhíonn an cnagaire ag cnag-cnag-cnagadh.

"Rugadh san éacht orm!" B'shin an dreach a bhí ar a... a aghaidh, abraimis.

"Agus is cuma liom den domhan!" B'shin an chuma ar an súil shoibealta a bhí ag tabhairt súil fhiata anuas orm.

Pé scéal é, chuir an rois chnagaireachta i gcuimhne dom gur chuala mé Éamon de Buitléar ag rá ar Adhmaidin le déanaí go raibh an mórchnagaire breac dúchasach arís in Éirinn le cúpla bhliain anuas.

D'imigh an cnagaire as san ochtú haois déag nuair a leagadh na coillte. Níorbh fhada ina dhiaidh sin go raibh an Ghaelainn ag meath go trom.

Ach anois tá sé fillte abhaile! Seans gur ní dea-thuair sin, nach ea? 


