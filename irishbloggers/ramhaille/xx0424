||424||
Is cuma cá dtéim sa teach, bíonn Sióg le mo thaobh. 
Chuile mhaidin, bíonn sé do mo leanúint timpeall an tí. Nuair a shocraím ar láthair scríbhneoireachta, socraíonn sé le mo thaobh, cibé áit ina mbím féin i mo shuí, an dtuigeann sibh. 
Go hiondúil. 
Maidir Déardaoin seo caite, bhí mé i mo shuí ag an mbord sa chistin, ag scríobh liom ar an ríomhaire glúine, agus d’airigh mé a láithreacht. Mar sin féin, ní raibh mé in ann é a fheiceáil ar aon chathaoir taobh liom, ná ar aon cheann de na mataí urláir. 
Fós, d’airigh mé a láithreacht. 
Thosaigh mé ag breathnú thart orm, go bhfeicfinn cá raibh sé. Is ansin a baineadh geit asam.  Gan súil ar bith agam leis, chonaic mé súil amháin ag cúlchoimhéad orm ón halla. 
Sióg sa teach, gan dabht! 


