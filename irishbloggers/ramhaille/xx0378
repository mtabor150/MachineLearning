||378||

Ó tharla go bhfuil a fhios ag daoine ar m’aithne go mbím ag cuardach nathanna cainte dúchasacha, is minic na daoine sin réidh, nuair a chastar orm iad, le nath cainte nó dhó a roinnt liom.
Ar ndóigh, ar chloisteáil nath cainte nua dom, roinnim é le cainteoirí dúchasacha eile ar m’aithne, le go bhfeice mé an bhfuil an nath cainte sin acusan, nó ceann cosúil leis, abair. Suimiúil go leor, d’fhéadfadh trí nó ceithre leagan den nath céanna a bheith ann. 
Tóg, mar shampla, na leaganacha éagsúla a chuala mé, le déanaí, agus an nath ‘up at the crack of dawn’ á phlé agam le cainteoirí dúchasacha…chuala mé ‘ina shuí le glaoch coiligh/glaoch na coiligh/glaoch na gcoileach/glaoch an choiligh’, gan trácht ar ‘ina shuí le scairt mhaidine’, ‘ina shuí le maidneachan lae’,  ‘ina shuí leis an maidneachan’, ‘ina shuí sula raibh solas lae ann’, nó ‘ina shuí leis an ngrian’.
Bhí giota craice agam leis an gceann ‘ina shuí le cac seabhac’, mar táthar ann a cheapann gur ‘ina shuí le cock shout’ atá ann, agus nach bhfuil sa ‘cac seabhac’ sin ach, mar a tharla sna cásanna seo, abair, nach bhfuil ann ach egghorn nó malapropism, b’fhéidir. 
Hmmm…an bhfuil aon duine agaibh ar an eolas faoi, ahem, luailí coirp an tseabhaic…


