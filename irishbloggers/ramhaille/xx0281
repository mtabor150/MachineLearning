||281||

Bhí an ghrian mar chompánach agam agus mé ag siúl timpeall ar Eanach Mheáin agus ar Bhéal an Daingin maidin inné, ach ó tharla an bháisteach dár mbeannú go flúirseach anseo i mBun Cranncha ar maidin, rith sé liom go mb’fhéidir go dteastódh spreagadh dóchais sa bhreis ó dhuine ar lá mar seo.
Chun an aidhm sin a bhaint amach, fuair mé na seanfhocail dhóchasacha seo a leanas ón leabhar Seanfhocla Chonnacht; le muid a choinneáil ag imeacht, a léitheoirí, go dtiocfaidh an ghrian ar ais, an dtuigeann sibh:
‘Tuar an mhaith is gheobhaidh tú í, tuar an t-olc is gheobhaidh tú é.’
‘Beidh lá fós a mbeidh Seán ina léine.’ (Séan s’againne?)
‘Bíonn luibh nó leigheas in aghaidh gach galair.’
‘Is annamh a thig trá gan lánteacht mara ina dhiaidh.’
‘Is beag an tslat nach bhfásann craobh uirthi.’
‘Is é dóchas lia gach anró.’
‘Is maith an nuaíocht a bheith gan drochnuaíocht.’
‘Ní daortha go breith an bhreithimh.’
‘Níl anfa nach n-íslíonn.’
‘Níor baineadh tada as an lá amáireach fós.’
Agus, an ceann is fearr liom féin:
‘Ar nós an tobair ghlé thrí chroí na leice, brúchtann an dóchas thrí chroí an duine.’


