||83||
Más rud go bhfuil amhrán nuachumtha scríofa agat, nó fonn ort ceann nua a chumadh, ceann a d'fheilfeadh mar amhrán don Nollaig, a léitheoir, tá deich lá eile fágtha agat le d'amhrán a chuir san áireamh don chomórtas atá á reáchtáil ar chlár Mháirtín Tom Sheáinín, Ardtráthnóna, ar Raidió na Gaeltachta, i gcomhar le lucht Ros na Rún, faoi láthair.

Tá na sonraí uilig le fáil anseo, áit a gcloisfidh sibh Cóilín Ó Scolaí, Maria Ní Ghríofa, Seán Ó hÉanaigh srl., ag labhairt faoin gceolchoirm (13.40) atá á reáchtáil acu don ionad nua, Pieta House i dTuam, ionad a bheidh ag oscailt go luath. 

Cloisfear na sonraí faoin gcomórtas don amhrán nuachumtha (20.30) ansin, freisin, amhrán a bheidh le cloisteáil ag an gceolchoirm i gCathair na Gaillimhe ar an 28 Samhain, áit a mbeidh na haisteoirí agus foireann Ros na Rún i láthair, ag tacú leis an gcarthanacht iontach seo.

Más mian leat bheith páirteach, b'fhiú go mór duit peann a chur le pár, nó méar(a) a chur le méarchlár, agus d'amhrán a chumadh anois, agus a sheoladh, ar dhlúthdhíosca, chuig Máirtín ar Ardtráthnóna roimh an 28 Deireadh Fómhair, más féidir.  

Ar scáth a chéile...


