||235||

Tharla sé go raibh mé ag léamh an ailt seo le hEimear Ní Bhraonáin an lá cheana. Chuaigh sí ‘online to look for love,’ an dtuigeann sibh, agus roinn sí cuid de na torthaí linn, maidir leis na freagraí éagsúla aite a fuair sí ar ais ó na fir éagsúla aite, ón tseirbhís geandála idirlín lenar chlár sí. 
Mura bhfuil am agat an t-alt a léamh, ní gá a rá ach gurb é bun agus barr a scéil ná go ndúirt sí, i ndeireadh na scríbe, ‘give me some real-life romance any day.’ Cén fáth?
Bhuel, is léir nár thuig sí go raibh rudaí nár chóir, b'fhéidir, a chur ar do phróifíl, nithe fearacht ‘up for the craic’ mar shampla, mar gur ionann ‘up for the craic’ i gcaint na seirbhísí ar leith sin, dar léi, agus i ngan fhios di,  ná ‘Girl wants to have no-strings-attached sex.’
Anois, ar fhaitíos go mbeadh sé le rá agaibh, a léitheoirí, nach gcoinnímse sibhse ar an eolas faoi na nithe tábhachta seo, seo chugaibh an t-eolas a ba chóir a bheith agaibh, más rud go bhfuil fonn ar aon duine agaibh an trá fholamh ar leith seo a fhreastal: 
an chaoi le bréagadóir idirlín a aithint le léamh anseo, agus an fíórmhíniú taobh thiar de na frásaí próifíle éagsúla le fáil anseo.  
Mo chuimhne, cé nach bhfaca mé leagan Gaeilge de GSOH ar liosta Eoin P. Ó Murchú, léigh mé a liosta suimiúil de ‘Giorrúcháin na Gaeilge’ in eagrán mhí Iúil den iris Nós, in alt leis dar teideal ‘Caint na nDaoine Abú.’ Má tá aon mholadh sa bhreis agaibh dó, maidir le giorrúcháin Gaeilge nua dá liosta, is féidir iad a roinnt leis ag eolas@nosmag.com nó ar Twitter le @murchadhmor. 
Is maith liom go bhfuil Nós, an ‘Iris Ghaeilge don Nua-Aois’ ar ais ar an bhfód arís. Taitníonn an leagan amach nua den iris go mór liom, agus guím gach rath ar an eagarthóir, Tomaí ÓConghaile, agus ar a rannhpháirtithe. 
Is féidir an t-eagrán is déanaí a léamh, nó fiú síntiús a ghlacadh leo dá mba mhian leat, anseo.



