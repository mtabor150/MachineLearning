||149||
Le feiceáil ansin thuas, tá grianghraf dár meantán gorm, ceann a tógadh ar an 7 Márta anuraidh, timpeall bliain ó shin. Bhí an teachín éan roghnaithe aici le nead a thógáil ann, agus bhí sí go díograiseach i mbun na hoibre sin, mar atá le feiceáil agaibh. 
Ansin thuas, tá grianghraf a thóg mé inné. Meantán mór a bhí istigh sa teachín, ach níl aon chuma ar an scéal go bhfuil aon chinneadh déanta aige, nó ag a pháirtí, go mbogfar isteach ann, fós.  Bíonn an meantán mór ag teacht... agus ag imeacht, go rialta...mar aon leis an meantán gorm...
ach fanann na banéan taobh amuigh den teachín, feictear dom, an chluas bhodhar á tabhairt acu dá gcéilí, shílfeá...cé go bhfuil cloigeann banéin le feiceáil, ag gobadh isteach sa teachín éan, ó am go chéile. Faraor, is cosúil nach bhfuil aon chinneadh déanta aici go dtí seo, mar tá an teachín éan fós folamh. Feicim na caróga i mbun a gcuid oibre, ag tógáil, nó ag troid faoi, neadacha sna crainnte taobh linn anseo... agus chonaic mé glasóg liath nó dhó in adharca a chéile ar maidin, mar sin is dóigh liom go bhfuil suirí fós á déanamh ag na héin. 
An mbeidh cónaitheoirí againn féin sa teachín éan i mbliana? Is deacair a rá, a léitheoirí. Ní thuigim nósanna ná nádúr an duine, gan trácht ar nósanna ná nádúr na n-éan! Beidh le feiceáil. Agus, tá mo cheamara réidh agam...



