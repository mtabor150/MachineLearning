||76||
Cheannaigh mé na trí leabhar sin thuas ag an imeacht 'Léamh Próis' ag an Oireachtas Dé Sathairn. Bhí Joe Steve Ó Neachtain (a leabhair uilig agam cheana!), Micheal Ó Ruairc agus Áine Uí Fhoghlú ag léamh giotaí as a gcuid saothar, agus bhí sé iontach bheith ag éisteacht leo - shamhlaigh mé go raibh mé istigh sna scéalta mé féin, páirteach sna himeachtaí uilig, bhí a gcuid léamha chomh bríomhar sin.. 

Agus, d'fhreagair siad ceisteanna ón lucht éisteachta i ndiaidh a léamha - b'fhiú go mór é an t-am a chaitheamh ina gcuideachta, más léitheoir nó más scríbhneoir thú. 

'Sliocht' is ainm don tsraith léamha seo atá á eagrú ag Cló Iar-Chonnacht ar fud na tíre an mhí seo (féach thíos agus anseo), agus beidh an chéad 'Sliocht' eile acu i nGaillimh amárach. 

Scaipigí an scéal, a chairde, le bhur dtoil. 
 

'Tá áthas ar Chló Iar-Chonnacht a fhógairt go mbeidh sraith léamha próis/ficsin á eagrú againn ar fud na tíre ag tús mhí na Samhna. Teideal na sraithe ná SLIOCHT agus is deis iontach iad na léamha seo le cuid de na scríbhneoirí Gaeilge is bisiúla sa lá atá inniu ann a chloisteáil ag léamh óna gcuid leabhar.Tabharfaidh na léamha seo an pobal léitheoireachta agus na scríbhneoirí le chéile. Triúr scríbhneoirí a ghlacfaidh páirt in gach léamh agus beidh deis ag an bpobal ceisteanna a chur ar na scríbhneoirí faoi na leabhair i ndiaidh gach léamh.'


