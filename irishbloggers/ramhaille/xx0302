||302||
Tharla sé go bhfuair An Garraíodóir agus mé féin bronntanas um Nollaig, ceann a thaitníonn go mór linn: teachín éan, le ceamara infridhearg istigh ann. 

  
Ghreamaigh An Garraíodóir an teachín beag de chrann, taobh amuigh de dhoras na cistine, áit, tá súil againn, nach mbeidh cat an tí in ann lapa a leagan air. 
Tá an ceamara greamaithe taobh istigh de dhíon an teachín, agus tá an tsreang uaidh greamaithe den teilifís sa chistin i dteach s'againne, teilifís lena bhfuil ár súile greamaithe, chuile lá beo, ó mhaidin go faoithin, ó tháinig an chéad chuairteoir isteach sa teachín éan - meantán gorm - chomh fada agus is eol dom! 
  Tá sé ag teacht agus ag imeacht ón teachín ó thús na míosa, agus ina chodladh istigh ann le coicís anuas. Ach, i bhfad Éireann níos fearr ná sin, is cosúil go bhfuil sé ag déanamh neide.   Bhuel, tá súil againn go bhfuil, pé scéal é. Beidh tuilleadh uaim faoin meantán gorm, má bhíonn tuilleadh uaidh.   


