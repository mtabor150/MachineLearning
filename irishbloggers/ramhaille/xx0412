||412||
An cuimhin libh gur scríobh mé faoi mblagálaí, Phyllis Green, sé mhí ó shin? Ag an am sin, bhí Phyllis faoi chúram ospíse, agus bhí sí an-tinn. Mar sin féin, d’éirigh léi tús a chur lena blag  i Mí Dheireadh Fómhair 2010. 
Bhí a breithlá ann an mhí sin, an dtuigeann sibh, mí ar shroich sí aois a ceithre scór go leith. Mo chuimhne, más mian libh míniú a fháil ar an seoladh sin aici, ‘wedeb90’, b’fhiú a céad bhlagmhír, A First Hello, a léamh. Scéilín an-deas, ceapaim féin. 
Mar a scríobh mé fúithi ag an am, is de thimpiste a tháinig mé ar a blag, ach chroch mé mo hata ar a crochadán, mar a rinne go leor daoine eile romham, agus thug mé cuairt ar a blag, go rialta. 
Le roinnt míonna anuas, thug mé faoi deara nach raibh aon fhocal uaithi, agus tar éis na dtráchtanna ar a blagmhír dheireanach a léamh inné, fuair mé amach go bhfuair an bhean uasal bás, sé seachtainí ó shin, ar an 24 Feabhra. Tá a cuid fulaingthe thart, a pianta curtha dí aici. Go raibh suaimhneas síoraí ag a hanam álainn.
Ise a dúirt liom, i dtrácht uaithi geábh, ar an mír Wede I be, ‘Please call me Phyllis...we are all friends, here.’ Agus, sin mar a d’airigh mé, mar chara ar cuairt, cé nár casadh an bhean riamh orm. 
‘Sé an smaoineamh a rith liom ar maidin, agus mé ag machnamh ar an bpléisiúr a bhain mé as focal na mná sin a léamh, ná go bhfuil críochnaitheacht ag baint leis an mbás, ar go leor bealaí, ach maireann an focal scríofa go brách. I bhfocail Phyllis, agus í ag labhairt faoina blagáil, ar an bhfíseán seo,
‘I just hope that I’ve made enough of an impact that they think of me fondly when I’m gone….’
Táim den bharúil gur éirigh léi. Go mba hé duit, a scríbhneoir.  


