||418||
Mar is eol daoibh, is aoibhinn liomsa nuair a éiríonn go maith le daoine a théann sa seans, go háirithe nuair a éiríonn go maith leis na daoine sin, fiú agus an saol agus a mháthair ag caitheamh anuas ar a n-iarrachtaí.  
Tharla sé gur tharraing an cailín seo, Rebecca Black, m’aird ar maidin, agus mé ag léamh alt a scríobh Charlie Brooker in The Guardian. Tá os cionn 60 milliún amas faighte ag amhrán Rebecca, ‘Friday’, ar YouTube, agus d’fhág go leor daoine tráchtanna uafásacha ar an suíomh, tráchtanna a d’fhág an cailín gleoite sin, atá trí bliana déag d’aois, ag caoineadh.
Bhuel, bíodh acu mar thráchtairí! B’fhéidir nach bhfuil liricí an amhráin iontach, ach d’fhág an t-amhrán péist chluaise leis an scríbhneoir seo, agus tá guth sách maith ag Rebecca í féin, bail ón a Cé uirthi. 
De thoradh gach rud a tharla di, bhí Rebecca ar The Tonight Show le Jay Leno le déanaí, agus tá sí ag dul cibé airgead a shaothraíonn sí ón amhrán ‘Friday’ a thabhairt do mhuintir na Seapáine, le faoiseamh daonnúil a chur ar fáil dóibh siúd atá i ngátar ó aimsir an tsúnámaí. 
Tá 20,000 amas eile déanta ar an amhrán ar YouTube ó thosaigh mé ag scríobh an ailt seo. Níl a fhios agam fúibhse, a léitheoirí, agus chuir an scéal seo tús maith le mo sheachtain féin, agus deirim, in ard mo ghutha, ‘roll on Friday!’


