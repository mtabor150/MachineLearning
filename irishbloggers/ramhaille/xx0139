||139||
Mar a bhí le feiceáil ón mblagmhír a scríobh mé ar an 15ú Márta, bhí cuairteoirí go leor ag teacht chuig an teachín éan, ach ní raibh fonn ar aon éan acu nead a thógáil, ba chosúil. Ar m'fhilleadh dom go Ceann Scríbe aréir, tar éis dom bheith i gCeatharlach, agus ina dhiaidh sin i nGaillimh, chonaic mé an radharc sin thuas ar mo theilifís. Tá tús curtha le nead, shílfeá, a léitheoir. 
Thóg mé an grianghraf thuas roimh am lóin inniu, agus ní raibh aon athrú ar an scéal ó inné, ach thóg mé an grianghraf seo a leanas tar éis am lóin inniu...
...agus is léir go bhfuiil athrú tagtha ag an scéal ó tógadh an chéad ghrianghraf ar maidin - wúhúúúúú! - arsa mé féin liom féin. Ach, an meantán gorm nó meantán mór atá i mbun na hoibre, meas tú?
Bhuel, cibé éan atá ag obair go dian ó mhaidin, is meantán gorm a chonaic mé istigh sa teachín ní ba luaithe inniu, mar atá le feiceáil sa ghrianghraf thuas. Níl mórán oibre eile déanta ó shin, shílfeá, ón méid atá le feiceáil ón ngrianghraf sin thuas, ceann a thóg mé anois díreach. B'fhéidir go bhfuil an t-éan bocht tuirseach, théis a lá oibre. 

Tuilleadh ar an ábhar uaim amach anseo, agus tuilleadh tógála ón éan, tá súil agam. 


