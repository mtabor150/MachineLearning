||288||
Tháinig cuimhní ar ais chugam ar maidin ar an nuacht go mbeadh "Killing in the Name" le Rage against the Machine (Sleep Now In The Fire le feiceáil sa nasc sin) sa chéad áit sna cairteacha Nollag thall sa Bhreatain Mhór.
Cuimhní de mo thréimhse mar mhac léinn, ag deireadh dara leibhéil agus ag tosnú tríú leibhéil nuair a bhíos i m'ainrialaí sóisialach lán idéalachais!

Tosaíodh feachtas Facebook thall chun cíbe amhrán X-Factor a shárú sna cairteacha ceoil ionas nach mbeadh an t-amhrán sin sa chéad áit ag Nollaig. Agus creid é nó ná creid, bhuaigh siad leis an bhfeachtas!
Dhíol Joe McElderry bocht timpeall 450,000 cóip dá amhrán "The Climb" i gcomparáid leis an 500,000 íoslódáil déanta d'amhrán feargach RATM.

Sílim anois go bhfuil roinnt de na liricí beagáinín ró-pháistiúil dom. An t-am deireanach a chuala mé an t-amhrán sin i gceart déarfainn, más buan mo chuimhne, go rabhas thuas staighre i Fred Zeppelin's, na blianta ó shin, i gcathair Chorcaí ag mosháil le mo chairde.
Ach, caithfidh mé a rá, go mbainim sult as an amhrán fós. Bíodh sé páistiúil nó ná bíodh!





Is cinnte go bhfuil cumhacht nach beag ag an idirlíon maidir le rudaí dá leithéid. Go háirithe má smaoinítear siar ar an phobalbhreith don amhrán is fearr ar domhain a reáchtáil an BBC i 2002.


