||284||
Bíonn coimhlint dhian idir na cainéil teilifíse Éireannacha ag Nollaig, chuile bhliain, faoi cé acu a mheallfaidh an lucht féachana is mó le linn na laethanta saoire.
Buann RTÉ an duais sin de ghnáth le seafóid éigin ar nós Killinaskully agus Eastenders, meallann TV3 cách le cac éigin eile óna mháthairchainéal thall sa mháthairthír. Na rudaí is maith leis an ghnáthÉireannach leadránach an dtuigeann tú.
Ar a laghad déanann TG4 iarracht mhór mhaith saothair dhúchasacha atá déanta in Éirinn a sholáthair dúinn i gcónaí. Ní raibh aon difríocht i mbliana buíochas le Dia.

Bhí cúpla buaicphointe ann, i mo thuairim.
Cur i gcás, bhí Diabhal ag an Damhsa ar siúl oíche Nollag. Clár faisnéise spéisiúil a bhí ann faoi eachtra nuair a mhaítear go raibh an Diabhal féin ag damhsa i Halla an Tuairín i Maigh Eo, i 1958. Chuala mé féin nuair a bhíos níos óige go raibh sé feicthe i halla an Phontúin, agus áiteanna eile. Is dóigh go raibh an fear dubh gnóthach le linn na 50daí agus 60daí mar uirlis chun rabhadh a thabhairt do ghirseacha óga maidir leis na contúirtí a bhaineann le caidreamh collaí!

Bhí clár iontach eile ar siúl aréir darbh ainm "Tachrán gan Todhchaí" nó "Children of the Deadend" mar a bhí air i dtreoirleabhar teilifíse RTÉ. Clár, nó sórt scannáin faisnéise is dóigh, atá ann a thugann léargas ar shaol agus saothair  Patrick Magill as na Gleanntaí i dTír Chonaill.
Ba bheag eolais a bhí agamsa ar an bhfear roimhe caithfidh mé a rá, seachas go raibh a fhios agam go bhfuil scoil samhraidh ainmnithe ina dhiaidh.
Chaith sé saol spéisiúil go deimhin, agus scríobh sé rudaí spéisúla chomh maith. Déanann Stephen Rea páirt Mhic Ghiolla, agus déanann go paiteanta é mar is dual dó, agus i nGaeilg bhlasta freisin.
Níl aisteoireacht an McGill óig thar mholadh beirte leis an bhfírinne a rá, agus is léir nach bhfuil mórán Gaeilge aige ach an oiread, agus, ní shílim go raibh blas Thír Chonaill ó dhúchas aige. Níl ann ach rudaí suaracha ar ndóigh mar ní bhreathnaítear ar chlár mar seo le haghaidh na haisteoireachta amháin.
Molaim go mór breathnú air i gcartlann TG4.

Agus mura bhfuil fonn ort breathnú air sin, déarfainn go mbeadh fonn ort breathnú ar an gclár eile a chraolfar anocht darbh ainm Redlegs: Sclábhaithe Siúcra na hÉireann. Clár faisnéise, eile!, faoi na Gaeil a dhíbir Cromail chun Barbadós sa Mhuir Chairb chun obair mar sclábhaithe sna plandálacha siúcra thall.


