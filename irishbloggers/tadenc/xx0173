||173||
"Ar a laghad ag teacht as an doirteadh ola seo beidh tuiscint níos fearr ar dhaoine nach féidir linn leanúint ar aghaidh ag sú gach acmhainn dheireanach as gach cúinne iargúlta ar domhan" 

Sin thuas mo fhocail fhéin ar an sórt cacamais a chloisim ó bhealaí ón dá thaobh den Atlantach i leith tubaiste dhomhanda ola BP sa mhurascaill. Tá an tuairim bunaithe ar an dóchas gurb as an bpraiseach gan réiteach sin a thiocfaidh tuiscint agus éirím aigne agus feasacht chomhshaoil agus feasacht dhomhanda agus meas timpeallachta etc. Na rudaí maithe sin a ba chóir a bheith againn cheana. Na rudaí ba chóir a bheith mar bhunthuiscint d'aon shibhialtacht a bhfuil féinfheasacht dá ról ar an domhan le hacmhainní finideacha.

D'fhéadfaí na céadta milliún sampla a luaigh chun é sin a bhréagnú. Samplaí ó gach uile chúinne an domhain .i. lománaíocht na bhforaoisí báistí ón Astráil go dtí an Bhrasaíl, nó scriosadh leanúnach dumhcha ar chósta na hÉireann le haghaidh galfchúrsa (Féach thíos) go dtí an rud ceannann céanna ag tarlú thall i Vítneam. 

Síor -scriosadh -ídiú -loscadh -tochailt -líonadh -leagadh -draenáil -spraeáil -druileáil ar thóir an t-aon ní a choinníonn an seó millteanach barbarach ag leanúint ar aghaidh, brabús.

Ós rud é go bhfuil an truailliú is nuaí seo i mbéal phobal na Stát Aontaithe is fiú sampla ón tír seo a luaigh mar shampla a thaispeántar nach bhfoghlaimítear aon ní as aon tubaiste -bíodh sin tubaiste thimpeallachta nó eacnamaíochta- nó scriosadh.  

I bhfad sular rugadh mise thosaigh an cleachtas uafásach ina mbaintear barra sléibhte! 
Is é sin le rá go scriostar sléibhte ina iomláine chun gual a fháil astu, agus leantar ar aghaidh leis an gcleachtas inniu gan gíog nó míog as an móraimh.  
Ní dhéantar mianadóireacht a thuilleadh mar tá costas ag baint le pá oibrithe atá ag teastáil chun mianadóireacht a dhéanamh. Mar sin scriostar sliabh agus na gleannta atá ina thimpeall, baintear an gual atá ann, agus déantar brabús breá as an ollscrios.
Seo an gnáth-chleachtas gránna i measc caipitlithe atá ag baint guail óna Sléibhte Apaláiseacha. Tá níos mó na 500 sléibhte scriosta acu faoin am seo, níl aon rud foghlamtha ag an bpobal, agus beidh siad ag leanúint ar aghaidh ag leagadh sléibhte chomh fada agus atá brabús le baint as.  
Sa chaoi chéanna leis an doirteadh ola is nuaí leanfar ar aghaidh leis an truailliú agus an bhrabúsaíocht as scrios na timpeallachta. Ní thiocfaidh meas timpeallachta sa chóras caipitlíoch, mar níl brabús le saothrú as meas timpeallachta.  

Níos mó eolais maidir leis an ainghníomh anseo. 
Íomhánna ó NASA ó 1984 ar aghaidh anseo. 
Agus má tá Goolge Domhan agat tá nasc is féidir a íoslódáil anseo
Blagmhír faoi alt a bhí i Science ina leith le déanaí anseo


