||405||
Ní fear mé a mbíonn suim ionam airgead a chaitheamh ar ghutháin galánta agus a leithéidí, ach le déanaí tugadh fón deas galánta nua dom saor in aisce! Creid é nó ná creid. An Android a bhí ann nó Fón Ghúgil, nó Gi mar a thugtar air.
Seo iarracht Google le dul i gcomórtas leis an I-phone agus an Tocco, na cinn leis an scáileán tadhaill clúiteach. Tá an guthán an-ghalánta ar fad agus an-éasca le húsáid, is féidir an scáileán a chasadh ionas go bhféadfá an méarchlár iomlán a úsáid, níl aon ghá le T5 ar an bhfón seo.
Ní thagann an guthán le mórán feidhmchláir air (Seachas ceamara, seinnteoir MP3 srl), ach leis an rogha dheas "Market" is féidir na mílte  mílte feidhmchlár éagsúla a íoslódáil saor in aisce.
Ós rud é gur guthán Goolge atá ann, is féidir leat, le 3G nó Wifi, logáil isteach go díreach ar do Gmail, Google IM, Blogger, iGoogle, You Tube srl agus Google Latitude -feidhmchlár nua ina bhféadfá do shuíomh agus suíomh reatha do chuid chairde a fheiceáil ar Google Maps-

Faraor, agus níl a fhios agam an bhfuil an fhadhb seo ar chuile ghuthán le scáileán tadhaill, ach ní bhíonn mórán faid sa gcadhnra, agus ní foláir duit é a luchtú beagnach chuile oíche. Go háirithe má tá tú ag baint úsáide as an idirlíon agus na feidhmchláir le linn an lae.
Freisin ní féidir an bogearraí nua Téacs ó Vodafone a íoslódáil air, agus ós rud é nár sheol Vodafone é bhí fadhbanna agam leis an gceangal don idirlíon agus na feidhmchláir Google.

Is guthán deas galánta é, ach ní chaithfinn €300 nó €400 Euro air go deo. Agus mar gheall ar an gcadhnra táim ag ceapadh go mbainfidh mé úsáid as mo shean-ghuthán arís.


