||79||
Ní mholfainn ariamh éisteacht le focal ar bith ó Bhrian Lenihan, is bréagadóir dáiríre é, agus ní shílim go bhfuilim ag dhul thar fóir nuair a deirim gur shílim go bhfuil olc ann!
Ach aréir chríochnaigh sé ar PhríomAm le ráiteas a mhúscail mo spéis.
Chuir Miriam an cheist air: Mar rialtas, níl aon údarás agaibh a thuilleadh, nár chóir daoibh dul go dtí na daoine roimh an mbuiséad?  
"Ar dtús tá mandáid ón Dáil Éireann againn, atá ina oireachtas tofa stairiúil de mhuintir na hÉireann. Agus is as sin a thagann ár mandáid, maireann muid i ndaonlathas ionadaíoch, ní mhaireann muid i ndaonlathas inar féidir le daoine bata is bóthair a thabhairt dá gcuid ionadaithe amhail sna sean-réimsí Cumannacha" 

Lean sé air, agus ba é príomhargóint a ráitis ná tá a fhios níos fearr acusan conas cúrsaí a riaradh, agus ní féidir a bheith ag ligean do na daoine a bheith ag cur as don phróiseas sin, agus an daonlathas ionadaíoch naofa.  

N'fheadar an raibh mearbhall air maidir leis na "sean-réimsí Cumannacha", ach b'shin an fhadhb leo gur chuir siad easaontas faoi chois agus níor lig siad do na daoine cinntí a dhéanamh, i bhfocail eile bhí an meon céanna acu agus atá aige agus a pháirtí. 
Agus níl ann ach cleas uaidh gan ach an ghné is bunúsaí de shóisialachas a lua; is é sin Daonlathas Díreach. 
Níl aon rud níos scanrúla ann don pholaiteoir gairmiúil buirgéiseach agus an gaimbín uaillmhianach ná cumas daonlathach na ndaoine an ruaig a chur orthu agus a bpleananna sula bhfaigheann siad an seans a gclár oibre a chur i gcríoch .i. NAMA, Anglo, IMF, rathú na mbanc marbh agus a n-ionannú le flaitheas na tíre etc. 
Sin an fáth gur bhaineadh airteagail 47,48 agus 50 as bunreacht an tSaorstáit. Airteagail a thug gnéithe áirithe de dhaonlathas díreach don Éireannach.  

Sin stair frithdhaonlathach dár n-"oireachtas tofa stairiúil".


