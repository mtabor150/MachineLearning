||280||
Bhuail déjà vu mé cúpla nóiméad ó shin nuair a rinne mé an cinneadh mo thuairim a thabhairt ar an ghuthán nua ó Ghoogle darbh ainm Nexus a haon.
Scríobhas blagmhír maidir le guthán nua Google an Android beagnach bliain ó shin!

Ar dtús tháinig Google amach leis an Android le dul i ngleic le Apple iPhone 2.0, bhuaigh Google an choimhlint sin gan stró toisc go raibh níos mó "sainghnéithe" ar fáil air. Rud a thaitníonn go mór le lucht na mbréagán costasach. Ansin tháinig Apple amach le bogearra nua don iPhone .i. iPhone 3.0. Beart ab ea é seo a ndearna cinnte de go mbeadh an fón sin níos cumhachtaí agus le níos mó gnéithe ar fáil air. Chuaigh Apple chun cinn arís i gcomórtas seo na sár-ghuthán
Ansin tagann Google amach le Nexus a haon, a d'fhógair sin go hoifigiúil inné.
(Ach ní shílim go mbeidh sé ar fáil in Éirinn go ceann tamaillín eile, sna siopaí ar aon chaoi. D'fhéadfá ceann a fháil go díreach ó Ghoogle)

Caithfidh mé a admháil go bhfuil roinnt de na rudaí céanna le moladh agus le cáineadh agam maidir leis an Nexus agus a bhí leis an Android!
Tá na feidhmchláir éagsúla atá ar fáil don dá fhón ar fheabhas ar fad.
Mar shampla amháin, ní féidir Google Sky Map a shárú go deo i mo thuairim.
Na pláinéid, réaltra, réalta agus gach aon réaltbhuíon srl le feiceáil ó do shuíomh reatha, toisc go mbaineann an Nexus/Android úsáid as a chóras suite domhanda (GPS), chompás agus mhéadar luasghéaraithe.

Tá cuma i bhfad Éireann níos snasta agus galánta ar an Nexus i gcomparáid leis an Android.
Tá sé tanaí agus éadrom. Tá an Android cosúil, anois, le fód móna ina chruth nuair a chuirtear le chéile iad! Tá scáileán atá níos mó air leis, agus níl aon ghá leis an mhéarchlár a thuilleadh. Tá níos mó cuimhne ar fáil air freisin, a dhéanann cinnte go bhfuil go leor spáis ar fáil do ghrianghraif agus físeáin. Ar an ábhar sin tá an ceamara ar fheabhas. Leis an Android ní raibh splanc ar fáil do ghrianghraif, rud a chruthaigh fadhbanna móra agus tú ag tógáil pictiúr in áiteanna dorcha nó le linn aimsir dhorcha. Tá splanc ar fáil leis an Nexus buíochas le Dia.

Tá fadhb fós le faid an chadhnra fiú má tá sé níos fearr ná cadhnra na hAndroide, agus de ghnáth ní foláir duit é a luchtú beagnach chuile dhara hoíche má bhaineann tú úsáid as go minic. De réir dealraimh seo gnáth-fhadhb le sár-ghutháin.

Ag deireadh na Dála, níl aon chúlú ann don té a d'fhéadfadh €300 nó €400 a chaitheamh ar a leithéid.


