||176||
Iontas, agus béal lán oscailte orm ar maidin, agus ansin níos mó iontais le feiceáil go bhfuil Páirtí an Lucht Oibre an páirtí is mó sa tír dar leis an bpobalbhreith is nuaí san IT. Don chéad uair i stair na Poblachta -a thosaigh mar Phoblacht Shóisialach agus a d'fhás as fís shóisialach- tá páirtí sóisialach chun cinn ar na magairlí gréisceacha den sac buirgéiseach céanna .i. Fine Fail agus Fianna Gall.

Gáire séimh dom féin i ndiaidh a léamh. Níl splanc réabhlóideach na nGael múchta go fóill! 
Ar ndóigh níl ann ach pobalbhreith agus is féidir athruithe móra a tharlú idir seo agus lá olltoghcháin, ach nach méanar dúinn an tseafóid a bheas le cloisteáil agus le léamh ó lucht Sindo agus raidió an deireadh seachtaine seo. 
Táim chun nós daingean buan do mo chuid a bhriseadh agus an Sindo a cheannach díreach chun snámh i mbuairt agus eagla lucht gaimbín na tíre. 
Ó nach bhfuil an schadenfreude binn borb blasta! 

Go teoiriciúil, bunaithe ar na huimhreacha seo, d'fhéadfadh rialtas a bheith againn déanta suas de Pháirtí an Lucht Oibre, Sinn Féin, an Páirtí Sóisialach agus Páirtí na nOibrithe.....
Déan dearmad iomlán ar athrú Obama, bheadh athrú mar sin níos stairiúla fós...bíodh is go bhfuil sé beagán anabaí a bheith ag brionglóid mar sin anois. 

Is spéisiúil an t-am seo inár stair.
Ach ní shin an chéad uair a chuir gluaiseacht shóisialach eagla ar an bhunaíocht in Éirinn, féach M2010.04.12 le haghaidh nasc chuig cláracha iontacha "Sóivéadaí na hÉireann"


