||65||
Nuair a chonaic mé mír Chonchubhair faoin íomhá seo bhí claonadh ionam aontú leis. Ní Taliban a chonaic mise ann, áfach, ach Autonome - antoiscigh an eite chlé sa Ghearmáin. Mhair mé ar feadh deich mbliana i mBeirlín, agus an nasc atá i m'intinn le púicín dubh ná foréigean idir póilíní agus antoiscigh den eite chlé agus dheis, go háirithe ar Lá Bealtaine.Tá col agam leis an bhforéigean sin mar is mo leithéide de Petit Bourgeois is mó a bhíonn thíos leis, siopadóirí, ceardaithe, gnáthdhaoine, a bhfágtar a sráideanna ina bpraiseach. Botún a bhí ann áfach géilleadh chomh gasta don gclaontuairim.   Admhaím nach raibh cloiste agam faoi Shepard Fairey agus go raibh mé aineolach faoi foinse an íomhá seo, íomhá a bhí ar chlúdach Time Magazine bunaithe ar ghrianghraif d'agóid síochánta lucht Occupy.



Is iomaí brí is féidir a bhaint as íomhá an béal ceilte le púicín. Mar atá léirithe thuas, is íomhá éifeachtach é de chearta ceilte de bharr éagóir.  Agus tar éis an tsaoil, sin  atá i gceist le cás na Gaeilge agus na Gaeltachta. Agus is mithid an óige agus dearadh freacnairce a bheith chun tosaigh,  mar a chonaiceamar ag an Lá Gaeilge inné, agus mar atá léirithe go paiteanta san físeáin thuas. Beidh ormsa bheith níos oscailte!


