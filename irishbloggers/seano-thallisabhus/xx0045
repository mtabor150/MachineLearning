||45||
  
Well, bhí a fhios agam le fada an lá go raibh sásamh nach beag le baint as an ngarraíodóireacht, ach seo chugaibh píosa eolais a threisíonn an bharúil sin.  N’fheadar an eol daoibh, ach roinnt mhaith de na frithbheathaigh (antibiotics) a úsáidtear i míochaine daonna agus ainmhí, is i mblúirín ithreach a fuarthas den chéad uair iad.  Anois, áfach, tá trí ghrúpa eolaí tar éis a thuairisc go bhfuil baictéar ar leith a fhaightear go forleathan i mám ithreach, baictéar darb ainm Mycobacterium vaccae, a ghríosaíonn an corp chun breis séireatoinin a dhéanamh.  Agus, ar ndóigh, tá a fhios ag madraí an bhaile gurb é séireatoinin hormóin an tsonais.  Ní gealta iad na heolaithe sin, ná ‘huggers’ ach an oiread.  Gabhaigí misneach a chairde, téigí amach, tóg mám ithreach id lámha, cuimil é, bolaigh é, cogain blúirín de más maith leat, (ach ní gá sin).  Tá oiread agus is gá de Mycobacterium vaccae análaithe isteach agat cheana féin.  Anois, ní gá duit ach feitheamh ar an sonas, ar an áthas a theacht anuas ina chaise ort.  Google nó Bing ainm an bhaictéir go bhfeice sibh gur fíor a deirim, gan aon agó. 


