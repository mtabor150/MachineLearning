||135||
Inniu an lá.  Chéad bháisteach bhog leanúnach an Earraigh.  É ag cur ó mheánoíche i leith.  Orlach againn cheana féin.  Orlach eile le teacht, deirtear.  An sneachta smálaithe ag cúlú go drogallach, ithir fhornocht le feiceáil anois, gan go fiú balcaisí an Fhómhair á ceilt.  Dhá throigh de dhoimhne sa talamh reoite fós, ach féar glas le feiceáil os cionn an dabhach shéarachais.  An sumpa san íoslach go breá tirim fós.  É mar mhoch-fairtheoir againn.  Le breis agus fiche bliain níor caitheadh amach oiread is péint-channa amháin.  Iad anois suite faoi chosa táblaí, cathaoireacha, leapacha agus boscaí de chuile shórt, á n-ardú ón urlár, ar eagla na heagla.  An Cosantóir agus mé féin ag déanamh uainíocht ar a chéile feadh an lae, feadh na hoíche.  Briseadh uisce agus tosú breith-phianta an Earraigh, nó sin mar a shamhlaítear dom é.  Gan le déanamh againn ach fanacht go foighneach, go haireach.


