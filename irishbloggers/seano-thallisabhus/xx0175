||175||
Sé céile ‘Mise Áine’ ‘An Garraíodóir’.  Fágann sin gur mise ‘an garraíodóir eile’ agus seo mar atá an scéal agam go nuige seo.  Tá piseanna ag péacadh sa cheapach ardaithe nua agus nuair a bheidh mé réidh leosan, beidh trátaí á gcur ina n-áit.  Thart ar sheasca lá ó chur na síol go baint an bhairr, sin a bheidh ó na piseanna.  Beidh dhá shaghas tráta agam: ceann len ithe láithreach agus ceann de shaghas ‘Roma’ a ndéanfaidh mé anlann astu.  Cuimhnígí gur pósta le hIodálach-Mheiriceánach atá mé.  Tá ceapach nua sú talún curtha agam agus an-bhorradh fúthu, ainneoin nach bhfuil ann ach seachtain ó chuir mé i dtalamh na 25 plandaí.  Líne amháin de bhiatas rua ag imeall na ceapaí sin.  Leis an mbreis solas gréine atá ann de bharr baint na gcrann, a bhuí do Chosantóir na mBilí, tá giolcaigh na súnna craoibhe ag léim as an talamh agus beidh ár gcéad béile asparagais againn amárach.  Na ceapacha ina raibh na prátaí ag fás anuraidh, táid clúdaithe anois le plaisteach dubh agus beidh siad á mbácáil agam feadh an tsamhraidh, mé ag súil go scriosfar an Phytophthera infestans roimh theacht an fhómhair.  Ar an taobh eile den ghairdín tá scáthghairdín de cheithre cheapach agam, na cinn is sine agam.  Raithnigh iomadúla i gceann amháin, Trillium de shaghsanna éagsúla i gceann eile, Helleborus (earrach) agus Tricyrtis miyazaki (fómhar) sa tríú ceann agus Arisaema agus Geranium fiáine sa cheann deiridh.  Tugtar ‘Jack in The Pulpit’ ar Arisaema sna bólaí seo, ach ar na hainmneacha atá ag na Gaeil ar an bplanda seo tá “Bod Madra”, ainm nach bhfeicfidh tú ar an stampa poist Éireannach.  Agus sin agaibh é, a chairde.  Ach fan nóiméad.  Píosa eile nuachta agam daoibh.  Tá na beacha fiáine fillte le cúpla lá agus an crann piorra ar tí bláthú.
  
Aoibhinn beatha an gharraíodóra!!


