||223||
Bláthanna

Is breá liom bláthanna.  Is breá liom iad a fhás.  Is breá liom iad a bhronnadh agus iad a bheith bronnta orm.  Lá breithe, gan ócáid ar bith, laethanta cinn bliana ár bpósadh.  (Sea, laethanta a deirim, mar pósadh faoi thrí sinn, ach sin scéal lae eile.)  I rith an gheimhridh ní leasc liom bláthanna ón tSile a cheannach, ach siad céadbhláthanna an earraigh na cinn is ansa liom.  Téim á gcuardach agus an sneachta fós ar an talamh: an plúirín sneachta, an cróch agus an dáthabha geimhridh (winter aconite).  Ar a bhfeiceáil dom den chéad uair glanann gruaim an gheimhridh dem chroí agus tuigim d’Ó Reachtabhra

Ó fágaim le uacht é go n-éiríonn mo chroíse, mar éiríos an ghaoth nó mar scaipeas an ceo.

Is faoin ngrian a fhásann an cróch, ach is im scáthghairdín mar a bhfuil formhór mo bhailiúchán raithneach, a fheicim an dá chineál eile, iad ag fógairt gur ann fós don bheatha, don dóchas, don athnuachan.  Agus iad siúd fós faoi bhláth seo chugam na cromchinn, raidhse díobh idir luath agus mheánséasúr agus, faoi dheireadh, ag tús mí Mheithimh, bláthaíonn na cinn is bige, a meastar fúthu gurb iad an bunstoc iad agus gurbh ó Anatolia iad ó dhúchas.  Iad beag íseal, ar éigean orlach leithid sna bláthanna íonbhuí agus gan thar sé orlach sa ghas.  Na cromchinn uilig ag fás inár ngairdín taobh-bhóthair, pléascadh dathanna againn ar feadh míosa, ach is sna cinn beaga is mó spéis na ndaoine agus iad ag spaisteoireacht thart ar a ‘gconstituitional’.  An cheist cheanna acu i gcónaí.  Cá bhfuair mé iad.  Tá siad agam leis na blianta agus ó thalamh an domhain ní cuimhin liom cérbh as dóibh.
 
Ar ndóigh, le fada an lá, tá brí ar leith le bláthanna, ar a mbronnadh ach go háirithe.  Tharla lá go raibh mé sa líne san ollmhargadh agus triopall bláthanna im lámh agam.  Arsa fear meánaosta liom “You must have been a really bad boy to go to so much trouble,” agus ar feadh nóiméid níor thuig cad chuige a bhí sé.  “Not at all,” a deirimse.  “An anniversary, then?” ar sé.  Ach sé an chuimhne is daingne atá agam ar a leithéid sin tarlaithe ná lá eile agus triopall rós im lámh agam.  Bean ar chomhaois liom le m’ais sa líne.  “They’re lovely.  For your wife?” ar sí.  “Yes,” a deirimse.  “Here I am married forty years and not a single flower did he ever bring me.”  Dhíol mé as na bláthanna agus bhronn mé uirthi iad.  Shil deor léi agus d’fhaisc sí lena huacht iad.  D’éalaigh mé as an margadh.  N’fheadar ar rug sí abhaile léi iad.  N’fheadar cad dúirt a céile.  N’fheadar ar éirigh eatarthu. 

Tá ár róis faoi bhláth anois, buí agus dearg agus bándearg.  Cuimhním ar an mbean úd.


