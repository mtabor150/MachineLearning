||8||
  
Ar na gléasanna atá ag An Beathaitheoir chun na héin a bheathú, tá ceann ar a dtugaimid ‘The Tank’.  Déanta de chrua, oibríonn sé ar phrionsabal an luamháin.  Tá fara ar an Tank agus suíonn na héin ar an bhfara chun teacht ar an síol atá laistiar de ghráta os a gcomhair.  Arae, má shuíonn an iomad éin ar an bhfara, íslíonn an luamhán sa chaoi nach mbíonn teacht a thuilleadh ar an síol.  Agus, ar ndóigh, má shuíonn iora ar an bhfara, íslíonn sé láithreach.
Formhór na n-ioraí, tuigeann siad nach bhfuil teacht acu ar an síol sa Tank, ach tá ceann amháin agus níl glactha aige leis an tátal sin.  Seachtain ó shin agus é ag iarraidh teacht ar shíol ón Tank, tharla go ndeachaigh ionga méir i lapa leis i bhfostú i bpoll beag sa luamhán a dtéann an fara tríd.  
Ghlaoigh An Beathaitheoir orm le go bhfeicfinn cruachás an iora.  
“Tá sé dulta ó smacht anois,” ar sí.  “É ag baint greamanna as a lapa chun é féin a shaoradh, ach eagla orm dul ina ghaobhar.”
Cén fear chéile nach n-aithneodh an achainí?     
Chuaigh mé ag tochailt sa bhosca go bhfuair mé na lámhainní troma leathair.  Ansin, na ‘wellies’ ar mo chosa, ar aghaidh liom, sneachta beagnach go glún liom, i dtreo an truáin.  Ar ndóigh rinne sé iarracht greim a bhaint as mo lámh, ach sa deireadh rug mé greim air agus shaoir é ón luamhán.  Scaoil mé mo ghreim air agus as mo lámh leis ar luas lasrach.
“Súil agam,” arsa An Beathaitheoir, “ go bhfuil ceacht foghlamtha aige anois agus go bhfanfaidh sé amach ón Tank.”  
Caolseans!  É ar a sheanchleasaíocht arís, ach anois, ní hamháin gur foinse bia é an Tank, ach is namhaid é freisin.  Tá dhá fhara adhmaid scriosta aige le seachtain anuas agus inné b’éigean dom fara miotail a shuiteáil ina n-áit agus an cothromaíocht a athrú mar gur troime an fara miotail ná na cinn d’adhmad.   Mé ag súil le cleas nua ón Vandal ach n’fheadar fós cad é. 


