||108||




Agus mé im dhéagóir, mé i bhfeirg arís le m’athair, chuaigh mé ag snámh liom féin (rud a bhí glan i gcoinne rialacha na clainne) ar chladaigh sna Clocha Liatha mar a rabhamar ar saoire.  Dóbair dom bá agus ach gur chaith tonn mhór suas ar an gcladach mé, bhí mo phort seinnte.  Ón lá sin i leith, ní theannaim leis an uisce; ní sa mhuir, ní i linn snámha, agus is cúis imní dom é má bhíonn orm oíche a chaitheamh in óstán i ngar d’uisce.

  

Ó d’fhill muid ar an gcósta thoir breis is fiche bliain ó shin, tairgeadh cábáin agus tithe beaga cois cladaigh dúinn ar phraghas an-réasúnta, ach ainneoin lé leis an bhfarraige a bheith ag an gCosantóir, ní raibh mé sásta glacadh le margadh ar bith, cuma cé chomh mealltach is a bhí sé.

  

Níl teacht ar oiread is ceann amháin de chábáin chois fharraige ár ngaolta, ár gcomharsana agus ár gcairde i ndiaidh ruathar Irene ar an gcósta.  Ní fhaca slad go dtí é.  Go fiú an dúshraith réabtha as an talamh, agus na bailte beaga agus na sráidbhailte ar an gcósta, tá siad uilig in éagmais cumhachta leictreachais fós agus beidh go ceann cúpla lá eile, ar a laghad.

  

OK, sin scéal na ndaoine cois farraige.  Cad faoi ár mbaile atá 15 míle ón gcósta?  Well, tá an leictreachas arís ag chuile theach, ach inné féin bhí cúpla céad teach ina éagmais.  Sa stát ina iomlán tá breis is 300,000 custaiméir in éagmais cumhachta go fóill agus iad ag éirí teasaí, dar leis na ‘talking heads’ ar an teilifís.  Muidne, ar bharr an chnoic, níor baineadh leis an teach, a bheag nó a mhór, ainneoin neart na gaoithe, ach leagadh 5 chrann ag bun an ghairdín, fáibhile (Fagus grandifolia ) 50 bliain ina measc, maille le conbhaiscne amháin de chuid an Chosantóra.  Rinneadh slad ar ghiolcaigh na súnna craoibhe agus treascraíodh na trátaí.  Dé réir mo mhéadar báistí thit 6 orlach orainn i rith 14 uaire, ach ní thomhaiseann mo mhéadar ach go dtí 6 orlach.  



Ach mo ghraidhin iad na prátaí.  Chuaigh mé á iniúchadh inniu agus mé ag cur críoch le néatú mo ghlasra-ghairdín.  Iad réidh chun bhainte, 4-5 práta i ngach fréamh, 8 n-unsa ar a laghad i ngach práta.  Sólás don gharraíodóir. 




