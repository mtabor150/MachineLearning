||70||

Mar is eol daoibh, más suim libh aon chuid dem rámhaillí ar an mblag seo, ba é ba chúis le tógáil an fháil timpeall na Feirme, ná na fianna a chur ó bheith ag innilt ar mo chuid plandaí.  Ní hé go raibh fúm iad a bhac ar fad, rud a éileodh airde de 8 dtroigh ar a laghad san fhál.  Sé throigh is airde dó, cuaille gach 8 dtroigh agus mogalra plaisteach dubh ceangailte leis go talamh.
Is iontach na nithe a thagann chun solais agus duine ina shuí gan chorraí sa ghairdín ar feadh tamaill.  Mar shampla, cionn is nach ndearna mé iarracht ar bith aon chuid den fhál a chur faoi thalamh, tá saorchead ag na hioraí talún sleamhnú isteach faoin mogalra.  Agus mé ag glacadh scíthe tamall ó shin, chonac beirt díobh ag imirt cleas nua leis an bhfál.  Rithidís ina threo agus i bhfogas slat nó dhó ón bhfál, léimidís san aer sa chaoi go mbuailfidís i gcoinne an mhogalra agus go n-aisteilgfí ar chúl iad.  Arís agus arís eile a lean siad leis an gcleas sin, an mogalra mar thrampailín ingearach acu.  A luaithe is a chorraigh mise, amach leo faoin mogalra.
Arís eile, má tá saorchead isteach ag na hioraí beaga, is amhlaidh, freisin, do na coiníní.  Deacracht ar bith ní bheadh acu brú isteach faoin mogalra.  Ach creidim nach bhfuil a leithéid déanta ag coinín ar bith, go nuige seo ar aon nós.  Agus cad is bun leis an gcreideamh sin, a deir tú?  Cionn is nach bhfuil oiread is greim amháin bainte as an lear mór leitíse atá ag fás i dtrí cheapach agam.  Meastar go coitianta sna bólaí seo gur ainmhí bómánta é an coinín, ach seo bómántacht thar a bhfaca mé riamh.Ar na plandaí atá ar fás agam tá ceithre fhíniúin.  Dhá cheann díobh, is cineál iad a dtugtar Interlaken.  Ní fheicimse difear ar bith idir duilleoga Interlaken agus na fíniúnacha eile, ach dealraíonn go bhfuil difear eatarthu, mar siad na duilleoga sin atá á n-ithe ag créatúr éigin i rith na hoíche.  Mé chun an t-éancheamara a chur ag obair anocht féachaint cé an gourmand nach n-itheann ach duilleoga Interlaken. 


