||35||
  
Is meascán an t-oideas seo de na seifteanna ar éirigh leo agus mé ag turgnamh im chistin (le cead fial foighneach An Chosantóra).  Más duine tú nach bhfuil taithí agat ar fuineadh taois, mholfainn duit an t-oideas a leanúint ar leathscála, cionn is go bhfuil an fuineadh san oideas seo i bhfad níos deacra/níos strófara ná le gnáth-arán.     
Comhábhair 
Giosta tirim                1 bsp (seans go mbeidh gá agat le tuilleadh; 1.5 bsp)
Plúr                             450 g (seans go mbeidh a thuilleadh uait)
Uisce alathe                150 ml (40ºC, 110ºF)
Tae láidir fónta           150 ml ag teocht an tseomra
Siúcra                          50 g + tsp don ghiosta
Salann                        gráinnín
Im                                50 g, fuar agus gearrtha i mblúiríní beaga
Rísíní                           175 g
Ciotrón                        50 g
Uibheacha                   2, buailte
Cainéal                        1 tsp
Noitmig                      ¼ tsp (nó breis bheag, más maith leat an blas)
Próiseas  (Bainim leas as próiseálaí bia chun an t-im a mheasadh leis leis an bplúr.  Mura bhfuil teacht agat ar phróiseálaí, bíodh an t-im fuar agus gearrtha i mblúiríní beaga agat.)
Cuir an giosta san uisce alathe, mar aon leis an tsp siúcra, suaith go maith.  Cuir at leatoabh (10 nóiméad) 
Cuir an plúr, an salann agus an t-im gearrtha i mbabhla agus measc le chéile go tapa le do mhéara iad go mbeidh an t-im do-fheicthe.  (Más le próiseálaí a mheasc tú an plúr + im, tiontaigh an t-iomlán isteach i mbabhla iad.)  Cuir na rísíní, an siúcra, an ciotrón an cainéal agus an noitmig lena bhfuil sa bhabhla agus measc le chéile iad.  Measc na huibheacha buailte leis an ngiosta borrtha agus isteach leis an leacht sa bhabhla leis na comhábhair thirime.  Measc le chéile a bhfuil sa bhabhla go suaitear suas an leacht go léir.  Sin déanta agat, isteach leis an tae.  Nuair a bheidh chuile rud measctha le chéile agat, amach leis an iomlán ar dhromchla plúrtha agus fuin go ceann 5 nóiméad é.  Cuir beagán plúr breise leis má bhíonn an taos greamaitheach.  Cuir an taos i mbabhla bealaithe le beagán ola (canola), cuir clúdach air agus cuir ar leataobh é ar feadh 60-90 nóiméad, nó go mbeidh an taos ata faoi dhó (dúbailte).  Brú síos ar an taos agus fuin ar feadh 5 nóiméad é.  Aistrigh go dtí an *soitheach thíos é.  Clúdaigh arís é.  Las an t-oigheann agus roghnaigh sprioctheocht de 200ºC (400ºF).  
*Ullmhaigh soitheach cruinn bácála a bhfuil trastomhas de 9 orlach agus airde de 3 ½ orlach aige.  Bealaigh dromchlaí inmheánacha an tsoithigh le blonag.  Gearr píosaí de phárpháipéar a chlúdóidh, gan bhearna, bun agus ballaí  inmheánacha an tsoithigh.  Bealaigh taobh amháin den pháipéar agus clúdaigh an taobh istigh den soitheach leis, an taobh neamhbhealaithe le dromchlaí inmheánacha an tsoithigh. 
Nuair a bheidh an taos ata faoi dhó, cuir an soitheach isteach san oigheann in éagmais clúdaigh agus cuir 30 nóiméad ar an amadóir.  Nuair a chlingeann an t-amadóir, tástáil an císte le rud éigin tanaí (biorán cniotála, m.sh.) a théann go lár an chíste.  Is neamhdhóchúil go mbeidh an uirlis tástála glan ó thaos ar an gcéad tástáil seo.  Lean le tástáil an chíste gach 5 nóiméad go mbeidh uirlis tástála glan agat (teocht inmheánach de thart ar 185 F).  Tóg an soitheach as an oigheann agus tiontaigh bun os cionn é.  Ba chóir go dtitfeadh an bairín as láithreach.  Mura dtiteann, ní dhearna tú an bealú mar ba chóir (rud a tharla faoi dhó domsa sna turgnaimh).  Cuir do bhairín ar raca sreinge go mbeidh sé fionnuar.  Bain taitneamh as an mBairín Breac.  Triail mar shlisne le him é, rud a chuirfidh boladh mealltach ar fud do chistine. 


