||160||
Seachtain ó shin bhí stoirm mhór oíche againn, báisteach agus ghaoth mhór.  An mhaidin dár gcionn, ní raibh ach an chorr-dhuilleog ar an talamh.  Aréir bhí báisteach againn, thart ar leathorlach, ach gan ghaoth ag dul léi.  Tá an talamh clúdaithe le duilleoga inniu.  Sin mar a tharlaíonn anseo.  Tagann an t-athrú séasúir chugainn ar cosa in airde.  Is breá leis an mbeirt againn an t-earrach agus an fómhar ach imíonn siad uainn sciobtha go leor.  Más é a deirtear faoi aeráid na hÉireann ‘Long wet days followed by short wet days,”  sé atá againne dhá shéasúr fhada, samhradh agus geimhreadh agus giota beag d’earrach agus d’fhómhar.  As seo amach ní aibeoidh trátaí agus tá deireadh leis na súnna craoibhe.   Tá biatais agus cairéid fós le baint, ach thairis sin ní bheidh le déanamh againn ach na bleibeanna nua, tiúilipí agus cromchinn, a chur i dtalamh, na duilleoga a bhailiú is a charnadh, ola téimh a cheannach agus filleadh ar an úrscéal.


