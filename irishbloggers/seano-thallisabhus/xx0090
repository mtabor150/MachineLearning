||90||

Cuimhin libh an t-iora sin ina shuí sa chrann aitil agus é ag cogaint ar na smeartha?  Well, déanta na fírinne, b’annamh an radharc sin feicthe agam mar sí an éanlaith is mó a thaithíonn an crann sin, ach níor rith sé liom an cheist ‘tuige sin’ a chur.  Agus mé ag iarraidh dlús a chur le gné de phlota scéil atá ar na bacáin agam agus mo chiondáil foighne geall le bheith ídithe, chaith mé súil amach ar an aiteal céanna agus, creid uaim é, tá sé geall le bheith bánaithe, gan ach an corr-sméar le feiceáil.
Thairis sin, níl éan ná iora le feiceáil ann. Fuascailt na faidhbe?  Drochbhliain do na dearcáin agus na cnónna eile sna bólaí seo.  Seans gur toradh é seo ar an dá stoirm uafásacha a bhí againn i mbliana; an hairicín agus an luathstoirm sneachta, ach táid ann a deir go leanann bliain sheasc bliain mhéith agus ba thorthúil na daracha anuraidh.  Cibé ar bith é, chuaigh mé i dteagmháil le comharsa liom agus tá an rud céanna tugtha faoi deara aige.  Fadhb againn anois; conas na héin a bheathú le linn an gheimhridh.  Tá an cúram sin ag Beathaitheoir na nÉan, ach go hiondúil bíonn foinsí eile bia ar fáil ón dúlra.  Mé ag ceapadh nach amhlaidh a bheidh an scéal le linn míonna an gheimhridh seo.


