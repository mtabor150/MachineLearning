||110||
Cairde linn, le déanaí d’aistrigh siad ó New Haven go baile i bhfad níos lú na é, baile nach bhfuil chuile theach ann ceangailte leis an gcóras séarachais ná leis an gcóras dáileadh uisce.  Ionann sin is a rá go bhfuil tobar agus dabhach seipteach acu.  Agus Irene ag déanamh orainn, chuir mé glaoch chucu féachaint ar thuig siad cad a bhí i ndán dóibh; teip leictreachais = teip solais; teip leictreachais = teip tobair = teip uisce = teip séarachais.  Ina theannta sin mura bhfuil an leictreachas agat ní oibríonn an sumpchaidéal agus tá baol ann go n-éireodh an t-uisce san íoslach.  



D’fhoghlaim mise an cheacht seo agus mé im chónaí i mbruachbhaile de chuid Indianapolis tráth a bhí mé fostaithe ag Eli Lilly.  Tornadónna  a bhíodh ár gciapadh sa ‘Midwest’ ach is ionann toradh orthu siúd agus Hurracháin anseo i ngar don chósta thoir.  Níor theip ar leictreachas ár gcairde ach bhain méid na réamhchúramaí a bhí orthu a ghlacadh stangadh astu; uisce (an folcadh a líonadh maille le roinnt buicéad), raidió cadhrach a ullmhú, bia a cheannach maille le málaí móra oighir agus breosla adhmaid a bhailiú isteach ar eagla go mbeadh orthu uisce a théamh nó dul ag cócaireacht, fiú, ar an tine.  Amárach beidh cur síos agam maille le pictiúir ar Shlad Irene ar chúram Chosantóir na mBilí.  




