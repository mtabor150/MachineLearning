||36||
  
Le déanaí, agus an gairdín faoi fhuacht agus sneachta, dhírigh mé ar an gcócaireacht, ar dhéanamh anraithí de leithéid puimcín + curraí agus práta + cainneann.  Agus iad san curtha díom agam, (steirilithe agus ‘curtha suas’ agam), dhírigh mé ar rud nár éirigh liom riamh a dhéanamh go sásúil; an bairín breac.  Tá mé ag ceapadh nár bhlais mé den chíste sin ó d’fhág mé Éire sa bhliain 1965.  Ar ndóigh chuaigh mé á chuardach sna gnáth áiteanna, ach ní raibh teacht agam riamh ar oideas a shásaigh mé, mar cé nach raibh ach meath-chuimhne agam ar an mbairín, ar a bholadh agus ar a bhlas, bhí a fhios agam go raibh ar a laghad dhá rud riachtanach chun fíorbhairín a dhéanamh; giústa agus tae.  Ar ndóigh, bheadh rísíní agus comhábhair eile i gceist, ach in éagmais tae agus giosta ní bheadh teacht agam ar mo rún.  Ní fadhb go seift.  Rinne mé turgnamh (faoi shé!) sa chistin agus geallaim daoibh go raibh torthaí an taighde thar a bheith míshásúil.  An deacracht?  Bhí an tainnin sa tae ag cur bac fáis ar an ngiosta.  OK, chaithfí an giosta a chur ag fás in éagmais an tae agus chaithfí an tae a chur leis an taos go déanach sa phróiseas.  Thairis sin, b’eol dom go gcuireann vitimín C borradh faoi fhás ghiosta agus chuir mé blúirín (250 mg) den vitimín leis an bplúr.  Agus seo daoibh, a chairde an toradh, faoi dheireadh.  ‘Blasta ar fad,'a deir An Cosantóir, agus dar liom féin?  ‘Sásúil.!!’





