||25||
  
Seo cúpla pictiúr a thóg mé inniu.  Is fada siar ó thosaigh mé ar cheapach d’ Eileabar (Helleborus) a bhunú.  I mbliana, den chéad uair, tá rath ar an iarracht.  Seo iad, nó an chuid díobh atá faoi bhláth inniu.  Rós na Nollag, nó Rós an Charghais, nó Rós na Cásca a thugtar orthu toisc a luaithe a bhláthaíonn siad.  Iad ag fás i gceapach ar leith i mo scáthghairdín, ach siúd is nach bhfuil duilliúr ar na crainn fhogais, tá fáil acu ar cibé solas gréine atá ann faoi láthair. Is i gcuid eile den ghairdín atá na cromchinn faoi bhláth.  Gealann siad mo chroí agus athnuann siad an dóchas a bhí tráite i rith an gheimhridh. 




Anois, ós rud é go bhfuil na piseanna ag péacadh, maille leis na raidisí, tá sé in am dom na prátaí a chur agus chuile rud a spraeáil le ‘hanraith glas’ a mbainfidh mé triall as i mbliana.  Is cineál piseog nó draíocht é, oideas a fuair mé i leabhar le duine nach nglacann le leigheas nach ón nádúr é  Coipeadh coicíse a bhí i gceist agus de réir an pH atá air, ta sé ullamh le húsáid.  Súil agam nach dochar a dhéanann sé.  Tuilleadh amach anseo.
  


