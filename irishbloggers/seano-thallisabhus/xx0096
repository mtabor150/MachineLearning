||96||
Deic lá a chaith muid ag leagadh crann agus ag gearradh agus ag bailiú géaga gonta nó leagtha; deich lá agus an slabhra-sábh im lámha ó dhubh go dubh.  Ceann nua agam, an ceann is fearr riamh mar gur féidir faobhar a chur ar an slabhra ‘in situ’, gníomh nach nglacann ach nóiméad nó dhó.  Lear mór breosla tine againn agus mé á roinnt leis na comharsana ceal dóthain spás stórais againne dó.
  
Ar maidin thug muid cuairt ar Fhéile na mBanrialta Proinsiasacha in Meriden, an baile is neasa dúinn, mar a bhfuil ospís mhór acu.  Ar an tslí ní fhaca mé oiread is crann amháin nár goineadh le linn na stoirme.  Cibé faoi ‘Téamh Domhanda’ nó ‘Athrú Aeráide’, ba é a tharla dúinne ná ‘aimsir as alt’; sneachta bog trom agus na duilleoga fós ar na crainn.  Slad déanta ar na crainn is ansa leis An gCosantóir, a leath díobh leagtha agam agus n’fheadar faoi bhuannacht an chuid eile. 
 
Lá an Altaithe againn an tseachtain seo chugainn agus cúigear dár gclann scaipthe le bheith chun boird linn.  An tsláinte againn uilig, go leor bia agus dí againn, díon os ár gcinn:  Gabhaimis buíochas.


