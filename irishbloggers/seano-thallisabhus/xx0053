||53||
I gcoim na hoíche is túisce a chloisim é an tráth seo bliana.  Im leathchodladh dom, is geall le teachtaireacht i gCód Morse é, ach é pas beag deacair aon chiall a bhaint as.  Go mall, mall ritheann sé liom nach teachtaireacht atá i gceist ach titim na ndearchán ar an deic lasmuigh.  Sé an chéad chomhartha é, roimh athfhás an fhéir, roimh chéad ruachan na máiplí, go fiú roimh bhuíochan an hiocaire, tosaíonn na dearcháin ag titim agus díríonn na hioraí go cíocrach ar a mbailiú.  Músclaím arís le céadsolas an lae agus seo chugam an dara chomhartha: hútáil na ngéanna ar a slí ó dheas.  As sin amach tagann na comharthaí ina gcaise: deireadh leis na trátaí agus leis na súnna craoibhe, ruachan na gconbhaiscní agus ildathú na máiplí.  Agus an teocht ag titim istoíche, cloisim torann na foirnéise agus meabhraím ar phraghas na hola agus cá mhéad connadh adhmaid atá geartha, scoilte, carntha agam le hais an tí.  Cá fhad anois go dtí an chéad sioc marfach?  An mbeidh sé chugainn go luath i mbliana?  An mbeidh na scuaiseanna abaí roimh a theacht?  Seo an chéad bhliain dom scuais/puimcín a fhás.  Dhá chineál a chuir mé i dtalamh, Puimcíní Oráisteacha Samhna agus Scuaiseanna Bánliatha Geimhridh.  Iad ar aon ollmhór cheana féin ach neamhaibí.  Na páistí béaldorais ag tnúth le ceann mór oráiste uaim.  Gheall mé ceann dóibh.  Arbh fhearr ceann glas-oráiste a bhaint agus é a choimeád istigh ag súil go naibeoidh sé in am?  Bainfidh mé triail as, ach cá bhfios?  Tráth na gCeist, gan dabht. 


