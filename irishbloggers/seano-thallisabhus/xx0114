||114||

Agus mé ag cur bailchríoch ar mo lusghairdín, bhíos ag póirseáil i dteach gloine “Farmer Joe” a bhfuil ionad taobh bóthair aige i bhfogas leathmhíle óm ghairdín féin.  Ionann ‘ionad taobh bóthair’ agus roadside stand, rud a cheadaítear sa bhaile beag seo fad is a thagann formhór an táirge ó thailte an úinéara.  Ar thóir Dragan Francach a bhí mé agus rug mé ar dhá phlanda bhreátha.  Agus mé ag díol astu, leagas súil ar phlanda nár áitheann mé.
  
“Sin Stevia,” arsa bean an úinéara.  “Na duilleoga thar a bheith milis agus breá le cogaint.”  Cheannaigh mé péire agus táid ag fás leo féin i gceapach thrialach féachaint conas mar a éiríonn leo.  Go nuige seo tá an-fhás fúthu agus is fíormhilis na duilleoga, dar liomsa agus dar leis an mbeirt gharmhac a bhí anseo le déanaí.  Mé chun duilleoga fásta a bhaint uair sa tseachtain agus iad a chur ag triomú ar an lusbhalla atá tógtha agam.

Ar ndóigh, ní túisce nua ná ceist.  Más spéis leat a bhfuair mé ar Wikipedia, déan cuardach ar Stevia rebaudiana.  Má tá éinne a léann m’fhocail ina cheimiceoir/bhithcheimiceoir nó a leithéidí, ionadh liom cobhsaíocht na gliocóiside (Stevioside).  Deir tuarascáil a léigh mé ar Wiki gurb amhlaidh dó.


