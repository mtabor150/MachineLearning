||101||
An té atá gafa leis an ngarraíodóireacht bíonn an-suim aige san ithir agus taithí agus eolas aige dá réir; a dath, a lámh-mhothú, a cuma/dreach, a brisce agus a comhghreamaitheacht, agus go fiú a boladh.  

Tharla, tar éis dom na piseanna a bhaint an t-earrach seo caite gur iniúch mé an ithir sa cheapach ardaithe a raibh siad ag fás inti.  (B’in an chéad cheapach le faibric fúithi a thóg mé breis agus dhá bliain ó shin.)  Agus ní sásta a bhí mé leis an ithir.  Deacair an ‘cén fáth’ a mhíniú.  Mé cosúil le sean-lia clainne a mbíonn a fhios aige ó gcéad amharc, agus gan oiread is focal a bheith eatarthu, go bhfuil ‘rud éigin’ ag cur as d’othar dá chuid.  I gcás na hithreach sin, bhí imir d’easláinte ag baint léi.  Imir de léithe agus méadú ar a comhghreamaitheacht maille le boladh neamh-friseáilte, mheas mé.  Is ‘oll-alpairí’ (gross feeders) iad piseanna, ach níor chreid mé gurbh in ba chúis le staid na hithreach. 
 
An lá dár gcionn, rinne mé samplú le súpchanna folamh ar thrí cheapach; an ceann thuas (1), an ceann den déanamh céanna a tógadh bliain ó shin (2) agus sean-cheapach nach raibh faibric fúithi (3).  Ba iad na cuiteoga a chomhaireamh mé agus seo an coibhneas a bhí eatarthu. 
 
(1) 20, (2) 40, (3) 120


