||82||
 Nóta a Dó (03/25/12) 

Mar a thuair mé i gcéad nóta na bliana seo, bhí na piseanna i dtalamh roimh dheireadh Feabhra agus inniu chuir mé an dara dreas díobh sa cheapach chéanna.  Aisteach ar fad an aimsir a bhí againn le breis is coicís anuas, an teocht 20°F níos airde ná mar is gnáth.  Dá bharr sin, tá borradh faoi chuid de mo phlandaí agus mé buartha dá réir.  Tuige sin?  Well, an gcreidfeá go mbeidh íosteocht de 20°F againn anocht?  Sin a deir na heolaithe agus sin ba fáth dúinne, agus muid fillte ón Aifreann ar maidin, clúdacha cosanta a chur ar Hiodrainsianna  An Chosantóra agus ar cheann amháin de mo chrainn piorra.  An crann céanna, tá sé óg fós agus díreach ag bláthú agus loitfear an barr má bhaineann an sioc leis na bláthanna.  Thairis sin, tá chuile rud sa ghairdín ar fheabhas, seachas ar ndóigh, na tiúilipí atá ite cheana féin ag na fianna.  Seo amharc daoibh ar chuid den cheapach thaobh bóthair ar maidin.  Cuireann a leithéid gliondar ar mo chroí.  


