||16||
  
Cuimhin libh an radharc a bhí romhainn anuraidh agus muid fillte ón tSeapáin; an gairdín geall le bheith leath-ghafa ag na puimcíní agus na scuaiseanna?  Well, chinneas gan aon phuimcín a chur i mbliana, óir táid ar fáil go héasca agus go saor díreach tar éis Oíche Shamhna.  Thairis sin, ní raibh spás agam dóibh agus líon na ngas sú craoibhe méadaithe faoi thrí agam agus fás spleodrach fúthu.  Na gais nua ar chlé, na cinn is sine ar dheis.  


  
Chinn céile deartháir mo chéile féin tabhairt suas den gharraíodóireacht agus bhronn sí orm dhá sconsa so-aistrithe a bhfuil ceann díobh le feiceáil sa phictiúr thíos.  Laistigh den sconsa níl ach trí phlanda, scuaiseanna  gheimhridh iad, agus gach iarracht á dhéanamh acu éalú as an ‘rez’ ina bhfuil siad.  Beag an seans, ach mé ag coinneáil súile orthu mar sin féin, mar is seiftiúil mar ionróirí iad.  
Bhain mé glac bheag de shúnna craoibhe inné agus na céad phrátaí inniu.  750g de Yukon Gold ó phlanda amháin; go leor don dinnéar.  Ar eagla go mbuailfidh an luath-dhúchan iad, bainfidh mé iomlán an chineáil sin i gceann lá nó dhó, ach fanfaidh mé coicís go dtabharfaidh mé faoi na Pontiac Dearga.    



