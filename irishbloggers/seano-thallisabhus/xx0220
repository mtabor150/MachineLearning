||220||
Bill Seeks to End Antibiotic Use to Spur Animal Growth.

Seo rud atá, dar liomsa, i bhfad níos tábhachtaí na ceist na mbarraí géinathraithe.  Agus mé im thaighdeoir i saotharlanna Eli Lilly, bhí mé gafa ar feadh tamall de bhlianta ar iarraidh struchtúr comhdhúil nua a aimsiú.  Aimín-carbaihiodráit, sé sin ‘siúcra + grúpaí NH2’ ab ea an chomhdhúil chasta seo agus gan taithí dá laghad agam ar an earnáil sin Ceimice.  Faoi dheireadh, chríochnaigh mé an tasc agus chuir mé cúpla céad gram den chomhdhúil ar fáil d’ár gcomhleachaithe sna saotharlanna feirmeoireachta.
  
Is nós measartha forleathan é sna Stáit Aontaithe an lao a dheighilt óna mháthair laistigh de choicís ó bhreith dó.  In ionad bainne na bó, beathaítear an lao le ‘milk replacement’ agus is rí-mhinic dá bharr sin go mbuaileann buinneach an lao.  Nuair a cuireadh an chomhdhúil seo ‘gamsa le hábhar beathaithe an lao, bhí an-éifeacht léi.  Éifeacht chomh mór sin go raibh cóisir ceiliúrtha againn ar an bhfeirm.  I gcionn míosa, áfach, thit an lug ar an lag orainn, mar an baictéar a ba chúis leis an mbuinneach, E. coli sa chás seo, d’éirigh sé frithsheasmhach in aghaidh na comhdhúile.  I gcionn seachtaine bhí a fhios againn go raibh an fhrithsheasmhacht seo inaistrithe go baictéir eile.  Stopadh an taighde ar an toirt, cinneadh a bhí thar a bheith proifisiúnta ionraic.
  
Ní raibh riamh i gceist ag an gcomhlacht leas a bhaint as an gcomhdhúil chéanna i ndaoine.  I láthair na huaire, áfach, baintear leas, ar fheirmeacha, as réimse mór antaibheathach atá tábhachtach mar íocshláinte i ndaoine agus úsáidtear iad, ní hamháin in ainmhithe óga, ach in ainmhithe go laethúil ar feadh a saol.  Tá sé cruthaithe arís agus arís eile gur féidir an fhrithsheasmhacht a éiríonn i measc ainmhithe a aistriú go dtí baictéir a ionfhabhtaíonn daoine.  Tá sé thar a bheith in am deireadh a chur leis an mí-úsáid seo.


