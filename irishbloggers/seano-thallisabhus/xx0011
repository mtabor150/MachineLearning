||11||
  
Cúrsaí clainne, cúrsaí sláinte, cúrsaí taistil agus, thar gach ní eile, cúrsaí garraíodóireachta.  I gcás an ghairdín de, bhíos den tuairim go mbeadh laghdú ar an sclábhaíocht a luaithe is a bheadh an talamh uile tugtha chun míntíreachais, na ceapacha tógtha agus líonta le hithir den scoth, na crainn curtha agus a bhfréamhacha go docht ag síneadh amach.  Ina theannta sin, bhí feabhsú na hithreach le feiceáil ó na hanailísí a rinne saotharlann na hollscoile dom. 
Baoth-thuiscint, a chara, mar dá mhéad é feabhas do shealúchais sea is mó aire a éilíonn sé.  An lustan, mar shampla, ní hamháin go mbíonn flosc breise faoi sa dea-ithir, ach is ceacht phraiticiúil é ar theagasc Darwin.  Murar féidir liom fiaile a fheiceáil, ní bhainfidh mé léi fad a bhím ag glanadh iad siúd atá so-fheicthe.  Lé déanaí, feicim go bhfuil athrú tagtha ar an lustan (ionann ‘lustan’ agus rud ar bith atá ag fás mar nár mhaith liom é bheith ag fás.)  Tá cineál nua caisearbháin tar éis cur faoi sa ghairdín.  É thar a bheith íseal agus na bláthanna geall le bheith ag leibhéal na hithreach.  Ní bhaineann an lomaire/tarracóir blúirín ar bith de.   Planda eile, gan ainm agam air fós agus dath na nduilleog éirithe dubh-ghlas-corcra, sa chaoi gur geall le do-fheicthe atá sé agus iontas na n-iontas is ag an tráth seo bliana atá siad ag péacadh.   
OK, is leor sin den olagón.  Seo cleas ar bhain muid an-tairbhe as agus na súnna craoibhe á mbaint againn.  Más duine tú a chuaigh ag baint súnna craoibhe nó sméara dubha nó cuiríní dubha nó fraochán riamh, tá’s agat gur jab dá-lámhach é.  Lámh chun breith ar na gais, an ceann eile chun an toradh a bhaint.  I gcatalóg ait tháinig mé ar an bhfearas atá á chaitheamh agam sa fótó.  Is do phéintéirí a rinneadh é, ach féach cé chomh háisiúil is atá sé le linn duit na caora a bhailiú.  Suas le dhá phunt meáchain de shúnna craoibhe a iompraíonn sé agus ní chosnaíonn sé ach $15.  Más suim leat é, téigh ag féachaint ar láthair ‘American Science and Surplus’.  Hands free pouch painter and apron a thugtar air.  Dála an scéil, bhaineamar 25 phunt de shúnna craoibhe i mbliana.  Muid ag súil lena dhá oiread sin an bhliain seo chugainn.  



